Заголовок:ЗУСТРІЧ студентів 4-го курсу (ОПП «Комп’ютерні системи та мережі») з провідним фахівцем компанії HostPapa, Inc. Юрієм Тарановим

Дата: ----------
URL: https://ksm.nau.edu.ua/news/meeting-of-students-with-a-specialist-from-hostpapa/
==================================================
ЗУСТРІЧ студентів 4-го курсу (ОПП «Комп’ютерні системи та мережі») з провідним фахівцем компанії HostPapa, Inc. Юрієм Тарановим
19/10/2023

Зустріч відбулася 18 жовтня 2023 року в режимі online. Організатори – доцент кафедри, гарант ОПП «Комп’ютерні системи та мережі» Микола Проценко та асистент кафедри Олександр Чижов.

Юрій Таранов має багатолітній досвід успішного вирішення різнопланових інженерних задач, роботи з мережевим обладнанням від різних фірм, займався створенням та налаштуванням широкого спектру комп’ютерних мереж: від корпоративних до мереж Internet-провайдерів та Data-центрів. То ж його розповідь про початкові роки інженерної діяльності, перипетії фахового зростання, накопичення знань та формування навичок і умінь стала корисною для бакалаврів, які знаходяться на початку свого професійного шляху.

Фахівець розповів студентам про сучасне мережеве обладнання, мережеві технології, їх використання для побудові різнопланових мереж. Характеризував особливості окремих мережевих протоколів, з якими йому прийшлося стикатися. Дав змістовну порівняльну характеристику обладнання фірм Cisco, Juniper Networks, MikroTik, з яким йому прийшлося досить активно працювати. Також розповів про особливості використання глобальної супутникової системи StarLink при розгортанні мобільних і стаціонарних мереж. В процесі спілкування відповідав на запитання студентів, давав кваліфіковані пояснення та поради.

Також Юрій Сергійович цікавився навчальним процесом, позитивно оцінив логічну схему розміщення дисциплін мережевого профілю в освітній програмі, їх тематику. Звернув увагу на необхідність вивчення окремих тем, які, на його погляд, є наразі актуальними для сучасних мережевих інженерів. Відзначив, що фахівець з комп’ютерних мереж повинен кваліфіковано працювати також з комп’ютерними операційними системами, як мінімум з ОС сімейств Windows та Linux.

Студенти щиро вдячні Юрію Сергійовичу. Спілкування з ним було корисним і пізнавальним не тільки з фахової сторони. Університетська молодь познайомилися з людиною-фахівцем, відчули його захоплення своєю професією, його баченням майбутнього IT-фахівця у сучасному світі технологій.