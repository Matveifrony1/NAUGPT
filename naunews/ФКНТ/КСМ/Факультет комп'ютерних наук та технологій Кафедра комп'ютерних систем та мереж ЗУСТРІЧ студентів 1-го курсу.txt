Заголовок:ЗУСТРІЧ студентів 1-го курсу

Дата: ----------
URL: https://ksm.nau.edu.ua/news/%d0%b7%d1%83%d1%81%d1%82%d1%80%d1%96%d1%87-%d1%81%d1%82%d1%83%d0%b4%d0%b5%d0%bd%d1%82%d1%96%d0%b2-1-%d0%b3%d0%be-%d0%ba%d1%83%d1%80%d1%81%d1%83/
==================================================
ЗУСТРІЧ студентів 1-го курсу
18/09/2023

ЗУСТРІЧ
студентів 1-го курсу спеціальності 123 «Комп’ютерна інженерія» з гарантом освітньо-професійної програми «Комп’ютерні системи та мережі», доцентом Проценком Миколою Михайловичем
В рамках інформаційно-просвітницької роботи на кафедрі КСМ головний куратор кафедри, старший викладач Коцюр Анатолій Борисович запросив гаранта освітньо-професійної програми «Комп’ютерні системи та мережі» доцента Проценка М. М. провести бесіду зі студентами 1 курсу на тему «Бакалавр – перший ступінь вищої освіти». Зустріч відбулася 18 вересня 2023 року і проходила у форматі вебінару.

Змістовна розповідь гаранта ОПП була присвячена системі вищої освіти в Україні та її місцю в європейському освітньому просторі. Студенти дізналися про організацію вищої освіти в нашій країні, про класифікацію закладів вищої освіти та рівні їх акредитації. Була роз’яс­нена роль університетів, як провідних центрів освітянської та наукової діяльності.

Окремий акцент було зроблено на поняттях рівень і ступінь вищої освіти. Студентам було цікаво ознайомитися з особливостями освітнього процесу підготовки бакалаврів, магістрів, докторів філософії, отримати пояснення таких понять, як Європейська кредитно-трансферна накопичувальна система (ЄКТС), кредити та шкала оцінювання ЄКТС, освітньо-професійна програма.

В наступній частині своєї розповіді доцент Проценко М.М. розкрив суть галузевої класифікації знань в Україні, окремо охарактеризував галузь 12 «Інформаційні технології», в рамках якої здійснюється навчальний процес на кафедрі КСМ, розповів про окремі спеціальності, які входять до складу галзі. Також студентам був роз’яснений зміст та призначення важливого освітянського документу під назвою «Освітньо-професійна програма» («Освітня програма»). Були детально розглянуті структура та зміст складових частин ОПП «Комп’ютерні системи та мережі» підготовки бакалаврів за спеціальністю 123 «Комп’ютерна інженерія», розробленої на кафедрі КСМ. Особлива увага приділялася розділам ОПП, в яких сформульовані результати навчання, тобто окреслені знання, уміння та навички, які студенти мають отримати в ході навчального процесу. Студенти уяснили, що ОПП складається у відповідності до стандарту вищої освіти та проходить експертний розгляд фахівцями-практиками, містить перелік навчальних дисциплін (освітніх компонентів) та визначає кредитну вагу кожного компонента. Детально було розглянуто поділ дисциплін на обов’язкові та вибіркові, роз’яснено механізм формування останніх.

Доповідач ознайомив студентів з навчальним та робочим навчальним планами, складеними за цією ОПП, розкрив їх зміст і призначення та пояснив, як кредити пов’язані з академічними годинами. Особливий наголос було зроблено на необхідність і важливість самостійної роботи студента, оскільки за обсягом академічних годин, вона перевищує аудиторні години занять.

Студентам також були представлені робочі програми навчальних дисциплін (РПНД), пояснені їх структура та зміст. Підкреслено, що РПНД є тим документом, за яким спланований навчального процес за певною дисципліною.

Важливим елементом вебінару було ознайомлення студентів з сайтом кафедри КСМ, його структурою, змістом сторінок, які стосуються навчального процесу підготовки бакалаврів. Усі документи, які демонструвалися під час вебінару, завантажувалися за посиланнями, розміщеними на сайті кафедри.

За відгуками студентів можна стверджувати, що проведений захід став корисною віхою в їхньому студентському житті, він прояснив суть навчального процес у вищій школі та особливості його здійснення в НАУ.


