Заголовок:Лекція для магістрів ОПП «Інформаційні технології проєктування»

Дата: ----------
URL: https://kit.nau.edu.ua/news/view?id=132
==================================================
Лекція для магістрів ОПП «Інформаційні технології проєктування»
 2025-04-25
25 квітня 2025 року на кафедрі комп’ютерних інформаційних технологій Державного університету «Київський авіаційний інститут» для магістрів освітньої програми «Інформаційні технології проєктування» спеціальності 122 «Компютерні науки» була проведена гостьова лекція від стейкхолдерів на тему «Сучасна архітектура мобільних застосунків».

Лекцію провів Олександр Кусаков – випускник кафедри комп’ютерних інформаційних технологій. На даний момент займає посаду Senior Android Engineer у компанії Squad.

Компанія займається дослідженнями та реалізацією проєктів у сфері найсучасніших систем безпеки розумного дому та Інтернету речей. Експертиза компанії охоплює такі напрямки, як комп’ютерний зір, машинне навчання, апаратне забезпечення, розробка мобільних застосунків, Back-End та Front-End розробка. Завдяки першокласному досвіду, сучасним лабораторіям та чудовим можливостям для досліджень та розробок, Squad є однією з провідних компаній України у своїй галузі.

Під час лекції студенти ознайомилися з основними перевагами архітектурних підходів та їх важливістю при розробці мобільних застосунків. Було детально розглянуто популярні шаблони проектування – MVC, MVP та MVVM, їхню еволюцію, переваги та недоліки.

Також було описано структуру мобільного застосунку та зв’язки між окремими компонентами (шарами) — UI, Data та Domain. Окрема увага приділялася ключовим архітектурним принципам та їх ролі у побудові гнучкої та надійної системи.

Лекція супроводжувалась практичними прикладами, включно з фрагментами коду, що дало змогу студентам наочно побачити застосування архітектурних підходів. Студенти змогли краще зрозуміти, як грамотно побудована архітектура полегшує розробку, тестування та масштабування мобільних застосунків, а також сприяє підвищенню їх якості та стабільності.