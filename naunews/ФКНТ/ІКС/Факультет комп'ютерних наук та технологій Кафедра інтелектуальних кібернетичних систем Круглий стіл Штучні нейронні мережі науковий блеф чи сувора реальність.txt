Заголовок: Круглий стіл Штучні нейронні мережі: науковий блеф чи сувора реальність?
URL: https://ccs.nau.edu.ua/novini/podii-17-04-2023
==================================================
17 квітня 2023 року відбувся науковий круглий стіл «Штучні нейронні мережі: науковий блеф чи сувора реальність?». Необхідність проведення цієї зустрічі обумовлена загостренням протиріч між можливостями штучних нейронних мереж і тими завданнями, які на них сьогодні покладають.
До дискусії приєднались викладачі Факультету комп’ютерних наук та технологій (ФКНТ), провідні фахівці Інституту проблем моделювання в енергетиці ім. Г.Є. Пухова НАН України, Інституту кібернетики ім. В.М. Глушкова НАН України, Національної академії Служби безпеки України, а також ІТ-спеціалісти компаній «GlobalLogic Ukraine», ТОВ «Омега Девелопмент», ТОВ «Омега Солюшинс», а також аспіранти НАУ і студенти-магістри ОПП «Системне програмування».
Зі вступним словом виступив завідувач кафедри комп’ютеризованих систем управління, д.т.н., професор Литвиненко О.Є.
В обговоренні взяли участь д.т.н., професор, завідувач кафедри прикладної математики ФКНТ Приставка П.О.; д.т.н., професор, професор кафедри комп’ютеризованих систем управління ФКНТ Кучеров Д.П., д.т.н., с.н.с., професор кафедри авіоніки Факультету аеронавігації, електроніки та телекомунікацій Тачиніна О.М.; д.ф.-м.н., доцент, провідний науковий співробітник відділу математичних методів теорії надійності складних систем Інституту кібернетики НАН України ім. В.М. Глушкова Коба О.В.; к.т.н., доцент, директор ТОВ «Омега Девелопмент» Рябий М.О.; інженер-дослідник, аспірант НАУ Долгих С.М.; аспірант ІПМЕ ім. Г.Є. Пухова НАН України Тарановський А.; аспірант НАУ Кравцов Г.
Мета дискусії – визначення можливих підходів, шляхів, методів і засобів, здатних забезпечити безпомилковість функціонування штучних нейронних мереж. Були розглянуті питання, чи варто взагалі використовувати нейронні мережі, принаймні у системах критичного призначення, чи є актуальним у становленні фахівців в галузі ІТ знання з нейромереж.
Дякуємо усім учасникам за плідну співпрацю!