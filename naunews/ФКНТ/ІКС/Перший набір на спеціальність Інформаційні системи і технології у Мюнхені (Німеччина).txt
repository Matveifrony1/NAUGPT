Заголовок: Перший набір на спеціальність Інформаційні системи і технології у Мюнхені (Німеччина)
URL: https://ccs.nau.edu.ua/novini/opening-of-an-educational-program-in-munich
==================================================
За підтримки Ксенії Семенової і всього керівництва Державного університету “Київський авіаційний інститут” ми відкрили Мюнхенський офіс КАІ!
Від сьогодні українці в Німеччині можуть отримувати нашу освіту за освітнім ступенем бакалавра із спеціальності F6 Інформаційні системи і технології.
Унікальність проєкту полягає в інноваційному форматі змішаного навчання, який поєднує очні сесії та дистанційне навчання. Студенти відвідуватимуть п’ять очних сесій на рік, кожна тривалістю 10 днів, а решту часу навчатимуться дистанційно. Така модель дозволяє отримати повноцінну українську технічну освіту, зберігаючи гнучкість для студентів, які проживають у різних країнах Європи.
Особливою перевагою програми є мультимовний формат навчання. Студенти зможуть навчатися українською та англійською мовами, що значно розширює їхні можливості для майбутньої кар’єри як в Україні, так і в міжнародних компаніях. Випускники отримають повноцінний український диплом КАІ, який визнається в європейських країнах.
Перший набір на програму стартує з 15 студентів, що дозволить забезпечити індивідуальний підхід та високу якість навчання. Документи можуть подати випускники зі свідоцтвом про повну загальну середню освіту та результатами Національного мультипредметного тесту, що робить програму доступною для всіх українських абітурієнтів незалежно від їхнього поточного місця проживання.
Дякуємо нашим колегам із Української школи в Німеччині SchlaUA за їх силу і мужність робити велику справу підтримки українських дітей і їх батьків!
Разом ми непереборна сила, яка подолає будь-які відстані заради нашої перемоги і єднання!