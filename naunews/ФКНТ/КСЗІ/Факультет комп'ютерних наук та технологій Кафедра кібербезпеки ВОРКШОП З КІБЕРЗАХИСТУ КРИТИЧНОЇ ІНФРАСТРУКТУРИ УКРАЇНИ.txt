Заголовок: ВОРКШОП З КІБЕРЗАХИСТУ КРИТИЧНОЇ ІНФРАСТРУКТУРИ УКРАЇНИ
URL: http://kszi.nau.edu.ua/novini/285-vorkshop-z-kiberzakhistu-kritichnoji-infrastrukturi-ukrajini
==================================================
ВОРКШОП З КІБЕРЗАХИСТУ КРИТИЧНОЇ ІНФРАСТРУКТУРИ УКРАЇНИ
31 жовтня 2024 року представники кафедри кібербезпеки Факультету комп'ютерних наук та технологій прийняли участь у  воркшопі у межах проєкту Еразмус+ модуль Жан Моне під назвою «Європейський досвід для підвищення стійкості критично важливих об'єктів в Україні» (ResCe), який був присвячений питанням підвищення кібербезпеки критичної інфраструктури України. Учасниками воркшопу були завідувачка кафедри кібербезпеки Анна Ільєнко, доцентка Лілія Галата, старша викладачка Олена Прокопенко та здобувачі першого (бакалаврського) рівня вищої освіти освітньої програми «Безпека інформаційних і комунікаційних систем» — Євгенія Галич та Владислав Павленко.
Учасники воркшопу отримали унікальну можливість поглибити свої знання з питань кіберзахисту критичної інфраструктури завдяки виступам провідних експертів: Лілії Олексюк, Сергія Гнатюка та Андрія Леляка.
Відкрила захід Лілія Олексюк, кандидат наук з державного управління та позаштатний радник Комітету Верховної Ради України з питань національної безпеки, оборони та розвідки. Вона презентувала проєкт закону України про стійкість критичної інфраструктури, зробивши детальний огляд чинного законодавства та директиви ЄС №2002/2557. Лілія Олексюк висвітлила ключові відмінності та подібності між ними, окресливши основні засади національної системи стійкості критичної інфраструктури.
Наступним виступив Сергій Гнатюк, доктор технічних наук, професор,  проректор з наукових досліджень та трансферу технологій Національного авіаційного університету та президент ГО «Наукова асоціація кібербезпеки України». Він акцентував увагу на викликах кіберзахисту критичної інфраструктури України, розповівши про нормативно-правову базу, основних стейкхолдерів та ключові загрози. Сергій Гнатюк, також поділився механізмами реагування на загрози, що стало важливим елементом обговорення.
Завершив серію виступів Андрій Леляк, Senior Software Developer у R&D підрозділі компанії Samsung. Його доповідь була присвячена стандарту ІСАО 9303, який визначає принципи безпеки для електронних документів. Андрій Леляк також розглянув специфікацію ISO 18013-5, що регулює взаємодію між тримачем документа, зчитувачем та органом видачі, викликавши неабиякий інтерес у слухачів.
Загалом, воркшоп став цінною платформою для обміну знаннями та досвідом, надавши учасникам важливу інформацію щодо сучасних підходів у сфері кіберзахисту критично важливої інфраструктури України.