Заголовок: Лекція від Департаменту кіберполіції: Проєкт 'Брама' та можливості для студентів на CYBER SECURITY CAMP"
URL: http://kszi.nau.edu.ua/novini/295-lektsiya-vid-departamentu-kiberpolitsiji-proekt-brama-ta-mozhlivosti-dlya-studentiv-na-cyber-security-camp
==================================================
Лекція від Департаменту кіберполіції: Проєкт 'Брама' та можливості для студентів на CYBER SECURITY CAMP"
22 листопада 2024 року  для здобувачів першого (бакалаврського) та другого (магістерського) рівнів кафедри кібербезпеки Факультету комп’ютерних наук та технологій відбулася гостьова лекція від Департаменту кіберполіції Національної поліції України, який є зовнішнім стейкхолдером.
Захід проведено у рамках меморандуму про співпрацю та за ініціативи завідувача кафедри кібербезпеки Анни Ільєнко.
Головними темами заходу стали проєкт "Брама", спрямований на ведення інформаційної війни проти рф, та участь у національному конкурсі для студентів CYBER SECURITY CAMP. 
Лекцію провели лейтенанти поліції Осадча Наталія Вікторівна та Пронтенко Лілія Володимирівна, які поділилися своїм досвідом і розповіли про важливість залучення громадян до боротьби з кіберзагрозами. Особливу увагу приділили ключовим цілям проєкту "Брама". Серед них – знищення російських інформаційних осередків в Інтернеті, зменшення рівня булінгу та цькування в мережі, протидія наркотикам і шахрайству. Значна частина лекції була присвячена кібергігієні та просвіті населення у сфері інформаційної безпеки, адже це сприяє підвищенню загальної цифрової грамотності.
Здобувачі дізналися про сучасні методи протидії кіберзагрозам, нові ініціативи в межах проєкту "Брама" та можливості участі в конкурсі CYBER SECURITY CAMP, що відкриває перспективи для професійного зростання у сфері кібербезпеки.
Лекція виявилася надзвичайно цікавою й корисною, адже отримані знання допоможуть студентам як у майбутній кар’єрі, так і у забезпеченні власної інформаційної безпеки.