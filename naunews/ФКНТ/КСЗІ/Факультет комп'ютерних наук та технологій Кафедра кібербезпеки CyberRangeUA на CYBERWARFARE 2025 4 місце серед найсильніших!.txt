Заголовок: CyberRangeUA на CYBERWARFARE 2025: 4 місце серед найсильніших!
URL: http://kszi.nau.edu.ua/novini/353-cyberrangeua-na-cyberwarfare-2025-4-mistse-sered-najsilnishikh
==================================================
CyberRangeUA на CYBERWARFARE 2025: 4 місце серед найсильніших!
7 травня команда CyberRangeUA кафедри кібербезпеки Факультету комп’ютерних наук та технологій Державного університету «Київський авіаційний інститут» взяла участь у престижному міжнародному змаганні з кібербезпеки CYBERWARFARE 2025: Intelligence, Defense and Offensive Security.
Сценарій змагань був заснований на реальних інцидентах у сфері кібербезпеки оборонного сектору України. Учасники стали частиною умовної операції «СОКІЛ» та виконували складні, практично орієнтовані завдання:
аналіз журналів подій Windows для виявлення слідів атак і аномальної активності;
реверс-інжиніринг шкідливого розширення Google Chrome, що вимагав глибокого розуміння JavaScript і безпеки браузерів;
дослідження образів дисків для виявлення загроз, артефактів атак і порушень безпеки.
Завдання вирізнялися не лише технічною складністю, а й концептуальною унікальністю, що зробило цей CTF справжнім викликом.
Склад команди CyberRangeUA:
Денис Спис (капітан) — аспірант кафедри кібербезпеки;
Данієль Пастущак — аспірант кафедри кібербезпеки;
Вадим Стороженко — магістр кафедри технічного захисту інформації;
Вадим Семенюк — магістр кафедри кібербезпеки;
Ілля Азаров — бакалавр кафедри кібербезпеки.
CyberRangeUA здобула 4 місце серед сильних суперників, продемонструвавши високий рівень технічної підготовки та злагоджену командну роботу. Чіткий розподіл ролей, швидкий обмін знаннями та взаємна підтримка стали запорукою успіху.
Отриманий досвід є неоціненним для професійного зростання учасників та стане основою для подальших перемог у CTF-змаганнях і реальній практиці кіберзахисту.
Висловлюємо щиру подяку організаторам — Військовому інституту телекомунікацій та інформатизації імені Героїв Крут — за високий рівень проведення заходу, якісну організацію та цікаві, наближені до реальності сценарії.
До нових звершень! Live! Win! Create!