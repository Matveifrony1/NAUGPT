Заголовок: Викладачі кафедри кібербезпеки успішно завершили стажування «Teachers Internship 2025: AI Tools for Education»
URL: http://kszi.nau.edu.ua/novini/324-vikladachi-kafedri-kiberbezpeki-uspishno-zavershili-stazhuvannya-teachers-internship-2025-ai-tools-for-education
==================================================
Викладачі кафедри кібербезпеки успішно завершили стажування «Teachers Internship 2025: AI Tools for Education»
Науково-педагогічні працівники кафедри кібербезпеки Факультету комп'ютерних наук та технологій отримали неймовірну нагоду приєднатись до всеукраїнської комплексної програми стажування від досвідчених експертів EPAM та Асоціації “IT Ukraine”: «Teachers Internship 2025: AI Tools for Education».
Доцентка Юлія Коваленко, старші викладачки Ольга Бурбела та Олена Прокопенко, асистентка Валентина Телющенко успішно завершили програму стажування, яка охоплювала актуальні AI інструменти та методики, які допоможуть викладачам підвищити ефективність навчального процесу та наукових досліджень.
Під час навчання учасники ознайомилися з такими темами:
Генерація текстів, переклад, академічне письмо – як AI може допомогти у створенні навчальних матеріалів, написанні наукових статей та перекладах.
Генерація зображень та мультимедіа – використання нейромереж для створення ілюстрацій, презентацій та навчальних відео.
Спеціалізовані сервіси для викладачів та дослідників – корисні інструменти для аналізу даних, перевірки унікальності текстів і проведення досліджень.
Персональні асистенти – як AI-боти можуть допомогти в організації роботи, пошуку інформації та автоматизації рутинних завдань.
Стажування дало змогу учасникам отримати практичні навички роботи з новітніми технологіями, що дозволить їм удосконалити підхід до викладання та наукової діяльності. Використання AI-інструментів сприятиме підвищенню якості освіти, полегшенню рутинних завдань та розширенню можливостей для проведення досліджень.
Вітаємо наших викладачів із успішним завершенням стажування та бажаємо подальших успіхів у впровадженні інновацій у сфері освіти та науки!