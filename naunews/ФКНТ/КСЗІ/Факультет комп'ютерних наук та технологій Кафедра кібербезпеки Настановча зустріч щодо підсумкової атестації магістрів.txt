Заголовок: Настановча зустріч щодо підсумкової атестації магістрів
URL: http://kszi.nau.edu.ua/novini/286-nastanovcha-zustrich-shchodo-pidsumkovoji-atestatsiji-magistriv
==================================================
Настановча зустріч щодо підсумкової атестації магістрів
04 листопада 2024 року на кафедрі кібербезпеки ФКНТ пройшла настановча зустріч зі здобувачами вищої освіти ОС «Магістр», присвячена організації та проведенню підсумкової атестації. На зустрічі були розглянуті основні питання, пов'язані з підготовкою до захисту кваліфікаційних робіт, процедурою передзахисту, вимогами до академічної доброчесності та нормоконтролем. Модераторами зустрічі виступили – завідувачка кафедри Анна Ільєнко, доцентка Олена Висоцька, доцент Андрій Петренко, старша викладачка Олена Прокопенко.
Основні тези зустрічі:
Основні заходи із захисту кваліфікаційних робіт.
Учасникам детально розповіли про терміни подання робіт, вимоги до їх оформлення та особливості проведення захисту. Було зазначено, що захист магістерських робіт проводитиметься відповідно до затвердженого графіка з дотриманням всіх вимог до презентації результатів дослідження.
Процедура передзахисту.
Було підкреслено важливість передзахисту як підготовчого етапу, що дозволяє визначити готовність роботи до основного захисту. На передзахисті здобувачі презентуватимуть ключові результати своїх досліджень і отримають рекомендації для доопрацювання від наукових керівників та комісії.
Академічна доброчесність.
Окрему увагу було приділено питанню академічної доброчесності, зокрема вимогам до оригінальності робіт та неприпустимості плагіату. Студентам розповіли про інструмент StrikePlagiarism для перевірки робіт на унікальність і наголосили на важливості дотримання етичних принципів у науковій діяльності.
Нормоконтроль кваліфікаційних робіт. 
Здобувачі ознайомилися з основними вимогами до структури, оформлення та перевірки робіт на відповідність стандартам університету. Було підкреслено, що проходження нормоконтролю є обов’язковим етапом перед поданням роботи до захисту.
Наприкінці зустрічі здобувачі отримали відповіді на всі запитання та рекомендації від викладачів щодо подальших етапів підготовки. Зокрема, були надані рекомендації для підвищення якості робіт та уникнення поширених помилок.
Настановча зустріч стала важливим кроком для успішної підготовки магістрів до захисту кваліфікаційних робіт і сприятиме підвищенню якості випускних робіт.