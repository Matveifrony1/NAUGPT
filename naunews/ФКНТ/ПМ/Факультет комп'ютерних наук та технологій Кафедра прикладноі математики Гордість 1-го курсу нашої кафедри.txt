Заголовок: Гордість 1-го курсу нашої кафедри
URL: https://applmaths.nau.edu.ua/show.php?id=66
==================================================
Мене звуть Мигда Артем, я навчаюсь на 1 курсі кафедри прикладної математики інституту інформаційно-діагностичних систем. Я почав займатися інформатикою та математикою у 7 класі, коли вступив до заочної форми навчання в ліцей «Ерудит». Зараз, до моїх наукових інтересів входять методи оптимізації систем управління, чисельні методи та, частково, інженерія.
В 9 класі я закінчив художньо-естетичну гімназію та вступив до ліцею на очну форму, спеціалізація «математика». В ліцеї я почав цікавитись наукою на більш високому рівні. Моя перша наукова робота – це створення евристичного алгоритму оптимізації роботи світлофорів, який сприяє зменшенню пробок. Цю роботу я представляв на Турнірі юних інформатиків в м. Херсон, де моя команда зайняла 1 місце.
На другому курсі ліцею мене зацікавила інженерія. Я працював над оптимізацією технології «TeslaTouch» та створив інтерфейс для відтворення різноманітних тактильних відчуттів на поверхні сенсорного екрану. Ця робота була представлена мною на Балтійському науково-інженерному конкурсі, де зайняла 3 місце та на конкурсі наукових робіт «Intel-technoУкраїна», де я став переможцем в секції «Інженерія». Ця робота була однією з найцікавіших задач, які мені доводилось вирішувати.
Окрім наукових досягнень мене цікавив і олімпіадний рух. На першому курсі ліцею я приймав участь у Всеукраїнській олімпіаді з ІКТ, з 8 класу я виступав на обласних олімпіадах з інформатики та математики. В 9 класі та на першому курсі ліцею я їздив на комплексну олімпіаду «Турнір чемпіонів» з математики, фізики та інформатики, де моя команда займала 3 та 2 місця в загальному заліку.
Я обрав кафедру прикладної математики в НАУ, бо впевнений, що ця спеціальність є найбільш вдалим поєднанням вишуканих теоретичних методів математики з практичними чисельними та інженерними методами. Я впевнений, що зможу підвищити свій інтелектуальний рівень та покращити свої наукові досягнення саме тут.