Заголовок:Звернення завідувача кафедри

Дата: ----------
URL: https://applmaths.nau.edu.ua/show.php?desc=zvernenya
==================================================
Звернення завідувача кафедри


Шановні абітурієнти!

      Вітаю всіх, хто розглядає можливість вивчати сучасні інформаційні технології на освітніх програмах нашої кафедри:

 «Прикладне програмне забезпечення» за спеціальністю 113 «Прикладна математика»;
 «Аналітика даних та штучний інтелект» за спеціальністю 122 «Комп’ютерні науки».
 

     Дві програми і різні, і схожі одночасно.    

    Схожі, бо обидві програми орієнтовано на сучасні інформаційні технології в області машинного навчання, аналітики даних та штучного інтелекту. Схожі, бо ми акцентуємо увагу на розробці автоматизованих систем, що реалізують згадані технології. Систем різноманітного призначення, в тому числі і для обробки даних на борту БПЛА, бо ми – Національний авіаційний університет!        

     Тепер про відмінності.      

     Прикладні математики додатково вивчають сучасні обчислювальні технології та моделі складних систем та процесів. Після закінчення навчання набуті компетентності допоможуть випускникам обирати широке коло професій, де необхідні прикладні математичні навички та вміння створювати програмне забезпечення на їх основі.      

     Ті ж, хто вчитиметься на спеціальності «Комп’ютерні науки», будуть додатково вивчати предмети даного напряму: комп’ютерні мережі, системний аналіз, проектування комп’ютерних систем, інформаційну безпеку, хмарні технології, тощо. Для них буде менше годин для вивчення математичних предметів та знижено вимоги до програмування складних математичних методів.    

   

     До навчального процесу на нашій кафедрі залучено 3 доктори наук, понад 10-ть кандидатів наук та представники роботодавців з ІТ-сфери. Особливістю обох освітніх програм є те, що протягом всього періоду навчання практичні та лабораторні заняття з понад 80% дисциплін полягають в розробці прикладного програмного забезпечення за тематикою навчальних дисциплін та створенні автоматизованих систем обробки інформації.        

     На кафедрі проводять наукові дослідження зі створення сучасних бортових підсистем цільового навантаження для безпілотних літальних апаратів. Створено умови для реальної участі в розробці розвідувально- пошукових дронів, в наявності власний https://t1p.de/mzsvf для навчання нейронних мереж з розпізнавання об’єктів на борту БПЛА. Для тих, хто цікавиться моделюванням фізичних чи еколого-біологічних процесів – наші кваліфіковані фахівці допоможуть долучитись до тематик наукових досліджень, що актуальні для провідних університетів світу.        

     Фахівці в області штучного інтелекту, інтелектуального аналізу даних, машинного навчання на сьогодні є одними з найбільш високооплачуваними, проте, варто розуміти, що в основі всіх цих згаданих інформаційних технологій лежать фахові компетентності, що формуються при вивченні таких дисциплін як: математичний аналіз, алгебра, обчислювальні методи, методи оптимізації та дослідження операцій, теорія ймовірностей, математична статистика та аналіз даних. І, звичайно, програмування. Багато, багато програмування (Python, C++, C#, JavaScript, R) та дисциплін, що пов’язані з вмінням добре програмувати. Для гармонійного розвитку сучасного ІТ-спеціаліста бажано мати в освітній програмі такі математично- програмістські дисципліни як: алгоритми та структури даних, комп’ютерна графіка, криптографія, бази даних, теорія масового обслуговування, штучний інтелект, тощо.      

     Я тішусь з того, що наші випускники – успішні та впевнені у майбутньому люди, що працюють аналітиками, програмістами, бізнесменами, банківськими службовцями, менеджерами у різноманітних сферах де функціонують ІТ-технології. Звичайно, головний чинник їх успіху є особисте бажання йти до омріяної мети, а також виховання та підтримка батьків. Проте, є внесок і нашого колективу викладачів, що працюють на кафедрі прикладної математики факультету Комп’ютерних наук та технологій Національного авіаційного університету.

 

 Бажаю Всім вступникам успіху у виборі майбутнього місця навчання!

 Запрошую приєднатись до нашої команди і разом крокувати у світ високих технологій.

Завідувач кафедрою прикладної математики, факультету комп'ютерних наук та технологій Національного авіаційного університету, професор, доктор технічних наук за спеціальністю «Інформаційні технології»

Приставка Пилип Олександрович.

