Заголовок: Звернення завідувача кафедри!
URL: https://applmaths.nau.edu.ua/show.php?id=300
==================================================
Шановні здобувачі кафедри прикладної математики НАУ!
Хочу звернутись до Вас зі словами підтримки та інформувати про поточний стан навчального процесу. Як Ви вже знаєте – ми всі на вимушених канікулах. Хтось втратив можливість жити у звичних умовах, хтось в дорозі, хтось – вдома, але звичний ритм життя вже змінився докорінно. Щиро сподіваюсь, що Ваше життя та життя Ваших близьких на сьогодні в безпеці. Викладачі кафедри, більшість з нас, сподіваються, що ми продовжимо начальний процес і Вашу підготовку, як майбутніх фахівців. Війна рано, чи пізно завершиться і Ви будете потрібні Україні. Звісно, сьогодні вже створені умови для життя українців-біженців в Європі, інших країнах-союзницях. Але я впевнений, що багато з Вас будуть жити на нашій землі, стануть її гордістю та надією на майбутнє. Проте, для цього ще треба отримати якісну освіту. Тож, закликаю Вас продовжувати свою самопідготовку за тими матеріалами, що розміщені в електронних класах. Підтримуйте контакт з викладачами дисциплін та кураторами. Запевняю, Вас, що викладачі кафедри ПМ – готові до спілкування з Вами у будь-якому доступному форматі. Домовляєтесь про онлайн-зустрічі з нами, будемо рухатись вперед. Звісно, поки йдуть вимушені канікули – ніякого примусу по навчанню немає. Але, якщо є бажання – прошу!
Завідувач кафедри ПМ НАУ проф. П.Приставка