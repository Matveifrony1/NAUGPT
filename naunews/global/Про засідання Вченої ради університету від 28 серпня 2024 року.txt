Заголовок:Про засідання Вченої ради університету від 28 серпня 2024 року

Дата: ----------
URL: https://vchenarada.nau.edu.ua/news2/pro-zasidannya-vchenoyi-radi-universitetu-vid-28-serpnya-2024-roku/
==================================================
Про засідання Вченої ради університету від 28 серпня 2024 року
28 серпня 2024 року відбулося позачергове засідання Вченої ради Національного авіаційного університету.

 

Ключовим питанням порядку денного постало питання про обрання голови Вченої ради Національного авіаційного університету, який, відповідно до пункту 3.2. Положення про Вчену раду Національного авіаційного університету, обирається таємним голосуванням із числа членів Вченої ради університету, які мають науковий ступінь та/або вчене звання, на строк діяльності Вченої ради. За результатами таємного голосування «за» ‑ 54, «проти» ‑ немає, «недійсних бюлетенів» ‑ 1 головою Вченої ради університету обрано в.о. проректора з наукової роботи технічних наук, професора Сергія ГНАТЮКА. Рішення Вченої ради університету від 28 серпня 2024 року (протокол №9) про обрання голови Вченої ради Національного авіаційного університету введено в дію наказом в.о. ректора від 28 серпня 2024 року №437/од.

В.о. ректора університету Ксенія СЕМЕНОВА вручила відзнаки Міністерства освіти і науки України співробітникам університету. Також на засіданні був присутній полковник Міністерства Оборони України Сергій Вікторович ЧУБ, який вручив відзнаки Міністерства оборони України та подякував співробітникам Національного авіаційного університету за надання всебічної допомоги під час збройної агресії російської федерації проти України, плідну співпрацю зі Збройними Силами України, патріотизм та активну громадянську позицію та вручили Медаль «За сприяння Збройним Силам України».

Вченою радою було підтримано рішення про участь Національного авіаційного університету в експерименті Міністерства освіти і науки України з наглядовими радами із розширеними повноваженнями.

Окрім того, Вченою радою було затверджено зміни до Правил прийому до Національного авіаційного університету у 2024 році, в тому числі до аспірантури та докторантури, а також зміни до Інструкції з діловодства у Національному авіаційному університеті.

Було висунено кандидатури для участі в конкурсі щодо обрання членів Наукової ради Національного фонду досліджень України.

Вчена рада затвердила рішення конкурсної комісії щодо обрання кандидата технічних наук, доцента ЛУКАШЕНКО Вікторії Вікторівни на посаду начальника Науково-дослідної частини Національного авіаційного університету.

Вчена рада ухвалила ряд рішень, що стосуються структури як окремих факультетів, так і університету загалом.

На засіданні Вченої ради було встановлено загальний ліміт стипендіатів та ліміт стипендіатів, які досягли особливих успіхів у навчанні за результатами семестрового контролю на вересень 2024 року.

Також було внесено зміни до Положення про преміювання працівників університету та Положення про підготовку здобувачів вищої освіти ступеня доктора філософії та доктора наук університеті щодо виплати матеріальної винагороди науковому керівникові/консультанту за ефективне супроводження освітньо-наукової діяльності аспірантів/здобувачів та докторантів.

Також було затверджено низку тем докторських дисертацій, надано дозвіл на право керівництва аспірантами та рекомендовано до друку новий випуск збірника наукових праць «Теорія та практика дизайну».