Заголовок: Секретаріат Кабміну знає мову на відмінно
Дата: 03/10/2018
URL: https://nau.edu.ua/ua/news/1/10/sekretariat-kabminu-znae-movu-na-vidminno.html
==================================================

У вересні 2018 року викладачі кафедри української мови та культури ННГМІ, доцент А. Сібрук та Х. Стецик, підготували і розпочали проведення курсів з ділового українського мовлення для Секретаріату Кабінету Міністрів України. Вільне володіння державною мовою, вміння використовувати її в різних ситуаціях спілкування – це вимога часу, одна з передумов успішної професійної діяльності. Сьогодні вивчення української мови активізується в органах державної влади, її досконале знання є однією з вимог до претендентів на державну службу (Постанова КМУ № 301 «Про організацію проведення атестації осіб, які претендують на вступ на державну службу, щодо вільного володіння державною мовою»).
Допомогу у вдосконаленні мовних умінь і навичок працівникам Секретаріату КМУ надає кафедра української мови і культури. Щотижня викладачі кафедри проводять заняття, на яких дають практичні поради щодо ефективного застосування української мови в конкретних комунікативних ситуаціях, правильного вживання мовних засобів в усному і писемному мовленні, точного і логічного вираження думки. Як показує досвід, рекомендації щодо нормативного користування мовними ресурсами державним посадовцям потрібні і корисні, а мовне самовдосконалення для них – одне із пріоритетних. Секретаріат Кабінету Міністрів України українську мову хоче знати добре! Для досягнення цієї мети часу і засобів буде достатньо: курси триватимуть до грудня 2018 року, після їх успішного проходження учасники отримають відповідні сертифікати.