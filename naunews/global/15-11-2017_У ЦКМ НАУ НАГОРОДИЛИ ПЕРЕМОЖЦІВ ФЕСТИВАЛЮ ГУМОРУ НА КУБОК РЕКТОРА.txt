Заголовок: У ЦКМ НАУ НАГОРОДИЛИ ПЕРЕМОЖЦІВ ФЕСТИВАЛЮ ГУМОРУ НА КУБОК РЕКТОРА
Дата: 15/11/2017
URL: https://nau.edu.ua/ua/news/2017/11/u-czkm-nau-nagorodili-peremozhcziv-kubku-rektora.html
==================================================

Сімнадцятий рік поспіль цей турнір відбувається в стінах університету. Впродовж цього часу конкурс набирав нових форм, збагачувався оригінальними ідеями, поповнювався цікавими акторськими роботами. З роками змінювалися творчі колективи, проте завжди студенти залишалися вірними своєму університету, студентському братству, оптимізму і гумору.
Недаремно 10 років тому в Центрі культури і мистецтв було створено Клуб гумору, члени якого розважали студентів і викладачів дотепними жартами на численних студентських конкурсах і фестивалях. Тож цього року у НАУ відзначали подвійне свято – не тільки фінал Фестивалю гумору на кубок ректора, але й ювілей Клубу гумору, члени якого будуть дарувати усім щирі жарти й усмішки і в майбутньому.
За винагороду змагалися 5 команд: «Естественный отбор» – НН ІАН, «Лови кураж» – НН ІКІТ, НН ІІДС, «Род Айленд» – НН ІАН, «Обычная история» – НН ІЕБ, «Богема» – НН ЮІ. У відбірковому турі перемогла команда «Обычная история». Шостою, позаконкурсною, командою була команда «Кєпчики».
«Можливо нині, у такий складний для нашої країни період, сміх і гумор здаються не на часі. Проте роки студентства, роки перших звершень і здобутків важко уявити без романтики почуттів, вірної дружби, безтурботних веселощів», - сказав на церемонії нагородження в.о.ректора Володимир Ісаєнко. Перш ніж оголосити переможців сьогоднішнього конкурсу, він побажав молоді в переддень Міжнародного дня студентів запам’ятати ці складні і водночас чудові роки навчання в Національному авіаційному університеті як найцікавіші роки свого життя.
Переможцем Фестивалю гумору на кубок ректора цього року стала команда «Род Айленд». На другому місці – «Обычная история», на третьому – «Лови кураж». Усі шість команд отримали подарунки. А троє команд-переможців поїдуть до Одеси на «Лігу сміху».