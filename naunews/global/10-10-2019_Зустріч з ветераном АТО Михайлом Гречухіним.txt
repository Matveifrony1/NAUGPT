Заголовок: Зустріч з ветераном АТО Михайлом Гречухіним
Дата: 10/10/2019
URL: https://nau.edu.ua/ua/news/2019/10/zustrich-z-veteranom-ato-mihaylom-grechuhinim.html
==================================================

У рамках проекту «Герої нашого часу» студенти та викладачі НАУ зустрілись з ветераном АТО, старшим лейтенантом 93 окремої механізованої бригади, аеророзвідувальником, керівником проекту Limpid Armor та членом української делегації в STO NATO Михайлом Гречухіним. Захід до Дня захисника України організувала кафедра історії та документознавства ФЛСК.
Присутні з перших уст дізналися про бойові дії на сході України 2014-2015 рр., бої в Пісках та Донецькому аеропорту, повсякденне життя військових на лінії вогню, сучасний стан справ на передовій та переглянули відео української аеророзвідки ворожих позицій.
Також Михайло Гречухін розповів про свій проект Limpid Armor, що був створений для допомоги нашій армії в розробці новітнього технічного оснащення. Він зазначив, що у 2018 році компанія випустила дві версії системи кругового огляду, що дозволяє екіпажу танку мати панорамний огляд в 360° через встановлені зовні бронемашини відеокамери.