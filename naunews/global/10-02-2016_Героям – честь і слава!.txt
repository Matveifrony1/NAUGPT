Заголовок: Героям – честь і слава!
Дата: 10/02/2016
URL: https://nau.edu.ua/ua/news/2016/2/geroyam-–-chest-i-slava.html
==================================================

8 лютого 2016 року в Навчально-науковому Юридичному інституті відбулось засідання Центру медіації, присвячене Дню вшанування учасників бойових дій на території інших держав, який щороку відзначається в Україні 15 лютого.
Студент групи ПР-304 Денис Кауш у виступі «Афганістан, за що ми заплатили кров’ю?» розповів, що цей день вважається Днем пам’яті для тих, хто пройшов крізь пекло неоголошеної війни в Афганістані. Саме 15 лютого 1989 року останній радянський солдат офіційно залишив Афганістан. Аналізуючи геополітичні цілі СРСР та перебіг військових подій, студент зауважив, що Афганська війна тривалістю понад 9 років спричинила колосальні людські, економічні та моральні втрати з обох боків, але радянський військовий контингент так і не домігся істотного результату. Доповідач висловив сподівання, що відзначаючи щороку День пам’яті, керівництво нашої держави зосередиться на вирішенні питань зміцнення Української державності та безпеки, консолідації суспільства навколо загальнолюдських і національних цінностей, звертатиме більше уваги на великі етнічні втрати, що їх зазнала Україна, захищаючи чужі геополітичні інтереси.
У доповіді «Участь Збройних Сил України у міжнародних операціях з підтримання миру і безпеки» Тетяна Корженівська (студентка групи ПР-302) вказала на правові засади участі українських військових у миротворчих акціях у зонах конфліктів, навела конкретні приклади і статистичні дані, обґрунтувала актуальність участі України в заходах з підтримання миру і безпеки, що підвищує її авторитет на міжнародній арені, дає змогу взяти участь у створенні колективної безпеки у світі, зробити свій внесок у підтримання міжнародного миру та стабільності. Доповідачка закликала з нагоди Дня пам’яті вшанувати пам’ять тих, хто поліг та досі воює за нашу рідну країну, захищає мир в інших державах, вклонитися тим, хто прийшов з війни живим, але з пораненою душею.
Докладно ознайомитися з доповідями студентів можна в рубриці «Молодь і закон» на сайті Навчально-наукового Юридичного інституту: www.law.nau.edu.ua.