Заголовок: Віцепрезидентка ГО «Ла Страда - Україна» провела для спільноти НАУ вебінар «Сексуальне насильство як метод ведення війни»
Дата: 12/05/2023
URL: https://nau.edu.ua/ua/news/2023/5/vitseprezidentka-go-la-strada-ukraina-provela-dlya-spilnoti-nau-vebinar-seksualne-nasilstvo-yak-metod-vedennya-viyni.html
==================================================

9 травня 2023 року кафедрою конституційного і адміністративного права Юридичного факультету організовано зустріч для здобувачів вищої освіти 2-3 курсів та викладачів з доктором філософії права, віцепрезиденткою ГО «Ла Страда - Україна» Мариною Легенькою.
Пані Марина провела онлайн-вебінар на тему «Сексуальне насильство як метод ведення війни», в рамках якого розкрила поняття «гендерно зумовлене насильство», «воєнні злочини» відповідно до Стамбульської конвенції і Римського статуту Міжнародного кримінального суду.
Аналізуючи механізми фіксування українськими фахівцями фактів таких кримінальних правопорушень серед мирного населення, Марина Миколаївна визначила особливості їх розслідування.
Окремо розкрила механізм компенсації шкоди особам, що постраждали від насильства через процедуру державних репарацій, розповіла про досвід України з надання допомоги постраждалим, статистику гендерного розподілу постраждалих в Київській області та Херсонській областях та навела статистичні дані щодо розкритих кримінальних правопорушень.
Зацікавлення у присутніх викликало роз’яснення положень українського законодавства, в якому відсутнє поняття «сексуальне насильство, пов’язане з війною». На думку спікера, нагальним питанням сьогодні є приведення законодавства України у відповідність до Римського статуту Міжнародного кримінального суду, створення механізму виплати компенсацій, організація психологічної служби задля допомоги постраждалим особам та їх реабілітації. Зазначено, що Офіс генерального прокурора активно працює в зазначеній сфері та вже організовано чат-бот для анонімності заяв постраждалих.
Використання таких освітніх методів у навчальному процесі, залучення провідних фахівців для спілкування зі студентами сприяє формуванню необхідних теоретичних знань і набуттю практичних навичок, формуванню професійних компетенцій майбутніх юристів у процесі їхньої професійної підготовки.