Заголовок: Дорогами освітньо-культурної спадщини України
Дата: 30/10/2015
URL: https://nau.edu.ua/ua/news/2015/10/dorogami-osvitno-kulturnoi-spadshhini-ukraini.html
==================================================

28 жовтня 2015 року студенти–психологи 3 курсу разом із доцентом кафедри авіаційної психології Навчально-наукового Гуманітарного інституту О. Сечейко відвідали Національний музей літератури України. Незабутні емоції, навіяні побаченим і почутим там, спонукали їх поділитися своїми враженнями про творчий пошук і історію виникнення традицій культурно-просвітницької діяльності інтелігенції на теренах України.
Музей розташований у будівлі колишнього колегіуму Павла Галагана, що був заснований у 19 ст. і має славетну  історію, пов’язану перш за все з унікальним освітянським досвідом закладу. Разом із науковим  співробітником музею, пані Мирославою Тарахан, студенти і доцент здійснили захоплюючу подорож залами музею, побували в бібліотеці колегіуму та відчули дивовижну ауру її книжок і старовинних меблів. На якусь мить вони ніби доторкнулися до життя вчених, художників, музикантів, літераторів, які працювали або навчалися в цих стінах, а потім склали  еліту України 19- початку 20 століть.
Екскурсія музеєм надихнула відвідувачів ознайомитися з  науково-просвітницькою програмою музею, тематичними лекціями, творчими вечорами за участю відомих діячів науки і культури. Студенти запевнили, що обов’язково сюди ще повернуться за новими для себе знаннями і враженнями.
Для всіх охочих повідомляємо адресу музею: вул. Богдана Хмельницького, 11. З інформацією про роботу музею можна ознайомитися на сторінках сайту: http.museumlit.org.ua