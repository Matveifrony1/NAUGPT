Заголовок: В НАУ відбувся захід з нагоди 300 річчя від дня народження Григорія Сковороди
Дата: 15/11/2022
URL: https://nau.edu.ua/ua/news/2022/11/v-nau-vidbuvsya-zahid-z-nagodi-300-richchya-vid-dnya-narodzhennya-grigoriya-skovorodi.html
==================================================

7 листопада 2022 року викладачі кафедри української мови та культури факультету лінгвістики та соціальних комунікацій НАУ організували та провели літературну світлицю «Дорогами Григорія Сковороди».
Захід було присвячено творчій спадщині Григорія Сковороди, у рамках відзначення 300 річчю від дня народження видатного українського філософа, мислителя і педагога.
Розпочала зустріч завідувач кафедри Світлана Литвинська, наголосивши, що в час випробувань, який ми переживаємо з вірою в перемогу України, знання про українську культуру та видатних культурних діячів для нас усіх є дуже актуальними.
До заходу, на якому були присутні студенти НАУ з різних факультетів, активно долучилися і студенти з Академії кіно та нових медіа. Учасники були активними й охоче ділилися своїми знаннями про творчу спадщину Григорія Сковороди. Студенти підготували цікаві пізнавальні презентації, зворушливо декламували вірші. Особливий стиль життя, духовні пошуки і провідні ідеї Сковороди-мандрівника зображені в його віршах, саме тому студенти у власній декламаторській інтерпретації озвучували й обговорювали відомі і маловідомі твори видатного філософа і педагога. Ділилися улюбленими афоризмами Григорія Сковороди, інтерпретуючи їх в умовах сьогодення.
Такі зустрічі учасників навчального процесу під час війни є дуже важливими, бо демонструють, що ми єдині, любимо і хочемо знати рідну культуру, боремося за правду і переможемо.