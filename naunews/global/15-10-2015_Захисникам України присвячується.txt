Заголовок: Захисникам України присвячується
Дата: 15/10/2015
URL: https://nau.edu.ua/ua/news/2015/10/zaxisnikam-ukraini-prisvyachuetsya.html
==================================================

12 жовтня у столиці розпочалася серія заходів з нагоди відзначення свята Дня захисника України. Перший загальноміський захід «Сила Нескорених!» відбувся у Київському військовому ліцеї імені Івана Богуна. Серед гостей якого були бійці Антитерористичної операції на Сході України, військовослужбовці Збройних Сил України, батьківська, педагогічна  та учнівська спільнота Києва, а також представники київської міської влади.
Вітаючи захисників нашої Батьківщини, заступник голови Київської міської державної адміністрації Ганна Старостенко зазначила, що сьогодні вони відіграють чи не найважливішу роль у формуванні історії нашої держави.
«Ми у вічному боргу перед тими, хто захищав нас під час Другої світової, і перед тими, хто сьогодні бореться за мир на Сході. Саме тому київська міська влада намагається всіма можливими засобами забезпечити соціальну підтримку всім захисникам України. Мова йде про пільговий проїзд у громадському транспорті, допомогу учасникам АТО та їх сім’ям, а також соціальну підтримку дітей бійців АТО. Для них Київ не лише організував літній відпочинок та оздоровлення, а й забезпечив безкоштовне харчування у навчальних закладах», – повідомила вона.
Крім того, місто виділило кошти для соціальних виплат ветеранам та воїнам АТО, зокрема і до Дня захисника України.
Гостей свята також привітали кадети ліцею-інтернату № 23 «Кадетський корпус», учні Скандинавської гімназії та Авіакосмічного ліцею Національного авіаційного університету ім. І. Сікорського, вихованці Народного художнього колективу ансамблю танцю «Україна», дитячо-юнацької хореографічної студії ім. Миколи Коломійця «Щасливе дитинство», Народного художнього колективу ансамблю танцю «Пульс» та студенти Київської муніципальної української академії танцю ім. Сержа Лифаря.
Учні київських навчальних закладів передали воїнам, які перебувають у зоні проведення АТО, бандеролі з листами, малюнками та оберегами.