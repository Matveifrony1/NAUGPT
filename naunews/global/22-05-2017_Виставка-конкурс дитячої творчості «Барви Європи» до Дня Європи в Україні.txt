Заголовок: Виставка-конкурс дитячої творчості «Барви Європи» до Дня Європи в Україні
Дата: 22/05/2017
URL: https://nau.edu.ua/ua/news/2017/5/demonstratsiya-dityachih-robit-trivatime-do-5-chervnya.html
==================================================

У травні за традицією Україна відзначає День Європи. Святковий захід проходить і в Національному авіаційному університеті. З 11 травня в читальній залі НТБ НАУ працює виставка-конкурс  дитячої  творчості «Барви Європи», присвячена Дню Європи в Україні. Захід проводиться за ініціативи Інформаційного центру ЄС  ННІМВ спільно з Науково-технічною бібліотекою НАУ та за підтримки  Профспілки  НАУ.
Усі кольори веселки сяють перед очима, коли потрапляєш у дивовижну країну дитячих мрій, де милують очі дива, створені вмілими руками юних майстрів. Діти співробітників НАУ виявили творчі здібності, демонструючи своє бачення відносин своєї Батьківщини з Євросоюзом. Журі оцінювало конкурсні роботи за такими критеріями: оригінальність сюжету та розкриття теми, творчий підхід та художня якість роботи. Креативною була кожна робота, при створені якої використовувалися європейські та національні українські символи.
Результати конкурсу були оголошені в урочистій атмосфері 19 травня  2017 року. Юні таланти отримали  дипломи та подарунки від Представництва ЄС в Україні та Профспілки НАУ. Профспілковому комітету НАУ вдалося відновити традицію проведення таких заходів.
Сьогодні святкуємо. А завтра - знову до роботи. Продовжуємо будувати цей європейський проект – «європейська інтеграція». Демократія, дотримання прав людини, рівність усіх перед законом — це основи сучасної європейської цивілізації, фундамент Європейського Союзу. Діти та молодь повинні засвоювати ці цінності з малих років, зростаючи відданими їм громадянами своєї держави. Cаме вони згодом будуть тими, хто визначатиме долю своєї країни, зокрема стосовно її євроінтеграції та відносин з Європейським Союзом.
Будемо раді вітати вас на виставці, адже демонстрація дитячих робіт триватиме  до 5 червня.