Заголовок: Магістри Навчально-наукового інституту міжнародних відносин отримали дипломи
Дата: 12/03/2018
URL: https://nau.edu.ua/ua/news/1/2/magistri-navchalno-naukovogo-institutu-mizhnarodnih-vidnosin-otrimali-diplomi.html
==================================================

1 березня 2018 року випускники Навчально-наукового інституту міжнародних відносин НАУ отримали дипломи про повну вищу освіту, що підтверджують кваліфікацію магістра за спеціальностями: «Міжнародні економічні відносини»; «Міжнародний бізнес»; «Міжнародне право»; «Журналістика»; «Туризм»; «Міжнародні відносини, суспільні комунікації та регіональні студії».
Урочистості з приводу вручення дипломів розпочалися з вітального слова  відповідальної за навчально-методичну роботу ННІМВ
Марини Прохорової, яка звернулася з теплими та мудрими словами до випускників і побажала дипломованим магістрам носити це звання з гордістю, вірити у власні сили, боротися за своє майбутнє, втілювати мрії в життя. Вона зазначила, що здобута освіта є запорукою успішної кар’єри, а високий професіоналізм сприятиме у розбудові України як сучасної демократичної та європейської держави.
Натхненні слова та щирі настанови на адресу випускників висловили завідувачі кафедр, які привітали випускників та побажали їм оптимізму, натхнення, наполегливості, кар’єрних здобутків, особистих перемог, реалізації задумів і творчих планів.
Випуск магістрів 2018 року виявився успішним. Дипломи отримали 61 випускник, з них 23 – з відзнакою. Найкращі студенти були відзначені почесними грамотами Національного авіаційного університети та Інституту міжнародних відносин. Протягом навчання студенти демонстрували високі успіхи в навчальній та громадській діяльності: наполегливою працею здобули ґрунтовні знання, отримали схвальні відгуки під час проходження виробничої практики, виросли професійно, навчилися ставити перед собою завдання і досягати їх, загартували характер і виховали в собі найкращі людські якості!
Випускники з вдячністю визнали високий професіоналізм педагогічного колективу ННІМВ та його прагнення зберегти кращі традиції навчального закладу.
У святковий день підтримати магістрів прийшли їхні друзі, батьки, наставники та викладачі.
Дорогі випускники! Щиро вітаємо та бажаємо впевнених успішних кроків на життєвому шляху!
Згадуйте з усмішкою п’ять із половиною років навчання, адже окрім найкращої освітньої підготовки, у стінах університету ви здобули життєвий досвід і вміння самостійно приймати важливі рішення.
Шановні наші магістри! Ми не прощаємось з вами, адже Альма-матер завжди чекає на вас!