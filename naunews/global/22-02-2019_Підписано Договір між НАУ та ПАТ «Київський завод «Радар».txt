Заголовок: Підписано Договір між НАУ та ПАТ «Київський завод «Радар»
Дата: 22/02/2019
URL: https://nau.edu.ua/ua/news/2019/2/pidpisano-dogovir-mizh-nau-ta-pat-kiivskiy-zavod-radar.html
==================================================

Серед ключових позицій підписаного Договору – проходження практики та працевлаштування студентів і випускників університету на підприємстві. Договір підписали ректор НАУ Володимир Ісаєнко і Голова Правління – генеральний директор ПАТ «Київський завод «Радар» Володимир Воронін.
Володимир Ісаєнко, зокрема, зазначив, що сьогоднішня подія уже є свідченням того, що промисловий, науково-технічний та економічний потенціал нашої країни відроджується. «Ми готуватимемо висококваліфіковані кадри для підприємства. Уже з 2-3 курсу наші студенти залучатимуться до роботи на заводі. У нас є можливість організувати дуальне навчання, під час якого студенти декілька місяців будуть навчатись в університеті, а потім на заводі. Завдяки цій співпраці ми готуватимемо інженерний і науково-технічний персонал, який зможе реалізовувати сучасні технології».
У свою чергу, генеральний директор ПАТ «Київський завод «Радар» Володимир Воронін заважив, що «для успіху підприємства потрібно створити продукт який потрібен всім і щоб його ні в кого більше не було. Для цього потрібні технології, фахівці та фінанси. Якраз фінансування не є проблемою, але ми відчуваємо брак технологій і висококваліфікованих фахівців. Я прийшов з конкретними запитаннями і завданнями, які нам потрібно спільно вирішити. Звертаючись до студентів, хочу сказати, що наша галузь дуже перспективна, а наше спільне завдання –  навчити вас і забезпечити високооплачуваною роботою».
Сподіваємось, що подальша співпраця  із заводом «Радар» буде активною, спрямованою на формування нових науково-технічних ідей та винаходів і їх практичного застосування.