Заголовок: Перше засідання Робочої групи з розробки проекту організаційної структури НАУ
Дата: 26/06/2018
URL: https://nau.edu.ua/ua/news/1/6/pershe-zasidannya-robochoi-grupi-z-rozrobki-proektu-organizatsiynoi-strukturi-nau.html
==================================================

20 червня у ректораті пройшло перше засідання Робочої групи, склад якої визначено наказом ректора. На порядку денному було два важливих питання. Перше – засади формування організаційної та функціональної структури Національного авіаційного університету. Друге – зміни існуючої організаційної структури НАУ на підставі проведеного аудиту відповідності заявлених навчальних та навчально-наукових лабораторій кафедр, факультетів та навчально-наукових інститутів.
Як зазначив Володимир Ісаєнко, організаційна структура має бути приведена у відповідність до чинного законодавства задля досягнення стратегічної мети та впевненого підтвердження статусу національного у наступному році. Результати ж спільної роботи членів групи будуть враховані при прийнятті управлінських рішень топ-менеджментом університету та знайдуть свою реалізацію у розпорядчих документах, що будуть опубліковані на офіційному сайті університету.
Уже на першому засіданні, після ретельного розгляду, було прийнято декілька важливих рішень. По-перше, відділу моніторингу якості вищої освіти розробити процесну матрицю відповідальності структурних підрозділів університету до 30 липня 2018 року. Першому проректору, на підставі розробленої матриці - ініціювати внесення змін у положення структурних підрозділів, задля уникнення дублювання функцій.
По-друге, з метою приведення у відповідність організаційної структури навчальних структурних підрозділів, підрозділів науково-дослідної частини та штатного розпису університету, про що йшлося у наказі ректора від 28 квітня 2018 року № 197/од, внести зміни в організаційну структуру університету та створити навчальні, навчально-наукові лабораторії в складі кафедр чи навчально-наукових інститутів (факультетів). Цьому рішенню передував аудит відповідальності заявлених директорами інститутів, деканами факультетів 105-ти лабораторій, проведений співробітниками відділу моніторингу якості вищої освіти.
Робоча група підтримала результати аудиту відповідності щодо 88 перевірених лабораторій та рекомендувала винести питання створення цих лабораторій на Вчену раду, яка відбудеться 26 червня 2018 року.
Завершуючи, Володимир Ісаєнко анонсував майбутні зміни в організаційній структурі університету, що проводитимуться на підставі результатів планових аудитів якості кафедр (інститутів, факультетів) та колегіальних рішень створеної Робочої групи.