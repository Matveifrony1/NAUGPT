Заголовок: Участь НАУ у засіданні Оргкомітету з підготовки та проведення Х Міжнародного авіакосмічного салону «Авіасвіт – ХХІ»
Дата: 09/06/2016
URL: https://nau.edu.ua/ua/news/2016/6/uchast-nau-u-zasidanni-orgkomitetu-z-pidgotovki-ta-provedennya-h-mizhnarodnogo-aviakosmichnogo-salonu-aviasvit-–-hhi.html
==================================================

8 червня 2016 року в Міністерстві економічного розвитку і торгівлі України відбулося засідання Організаційного комітету з підготовки та проведення Х Міжнародного авіакосмічного салону «Авіасвіт – ХХІ» під головуванням Першого віце-прем’єр-міністра України Степана Кубіва.
Цей вітчизняний виставковий захід у сфері авіапромисловості та космічних технологій, який Україна проводить один раз на чотири роки, нині відбудеться 11-14 жовтня. На засідання оргкомітету був запрошений і в. о. ректора НАУ Володимир Харченко.
Організація такого масштабного заходу завжди пов’язана з вирішенням багатьох проблем. А тим паче, коли на Сході України триває війна з російсько-терористичними формуваннями. Оргкомітет намітив програму дій для їх подолання. Одним із пунктів якої передбачає зміну місця проведення салону – з Гостомеля він буде перенесений до Жулян.
Без перебільшення можна сказати, що одним із визначальних на засіданні став виступ керівника НАУ В. Харченка. Поінформувавши присутніх з досягненнями НАУ у розробці та виготовленні безпілотних авіаційних комплексів, Володимир Петрович запропонував, щоб ця новітня галузь авіації була представлена якомога ширше, як окремий напрямок. Члени оргкомітету одностайно підтримали його пропозицію.
Як відомо, нині три безпілотники, розроблені НАУ проходять випробування, а ще над сімома ведеться робота на стапелях.
Проте крім цього Національний авіаційний університет поки що на великому плазмовому моніторі продемонструє свою найновішу розробку, яка вже запатентована та отримала підтримку «Укроборонпрому», – конвертоплан НАУ – КМ 3 «Кubоk». Це – двомоторний літальний апарат з поворотними гвинтами на закінцівках крила. Основною перевагою конвертоплану є поєднання високої швидкості горизонтального польоту і вертикального зльоту і посадки.