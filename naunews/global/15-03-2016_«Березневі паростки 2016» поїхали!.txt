Заголовок: «Березневі паростки 2016»: поїхали!
Дата: 15/03/2016
URL: https://nau.edu.ua/ua/news/2016/3/bereznevi-parostki-2016-poixali.html
==================================================

14 березня в Центрі культури та мистецтв Національного авіаційного університету стартував наймасштабніший фестиваль для першокурсників – «Березневі паростки 2016», який триватиме протягом 3-х днів. У перший день конкурсу свої таланти показували ЮІ, АКІ, ФРІС, ІАП та ІЕМ.
Перед виступами інститутів «розігрівали» зал та вручали подарунки від спонсорів відомі в кругах КВК НАУ Руслан Зарбалієв та Максим Іваницький.
Ведучими вечора стали Юрій Полюхович та Олександр Герасименко.
Креативність та підготовку команд за 5 критеріями (конферанс, візитка, СТЕМ, хореографічний та вокальний номери) протягом усіх трьох конкурсних днів оцінюватиме поважне журі: головний режисер народного театру «Екіпаж» ЦКМ НАУ, член ради театральних діячів Маргарита Крупіна, керівник народного духового оркестру ЦКМ НАУ, заслужений працівник культури Леонід Іванов, керівник вокальної студії естрадного співу ЦКМ НАУ Світлана Токар, керівник колективу спортивно-базового танцю ЦКМ НАУ «Діамант еліт», майстер спорту України Кирило Спірідонов, заступник голови профкому студентів та аспірантів НАУ, директор Центру працевлаштування й туризму ІПН НАУ Сергій Степура, капітан команди «АГА» Дмитро Сєрков.
Відкривав перший день фестивалю «Березневі паростки 2016» Юридичний інститут. Танець черлідерів, мініатюри про навчання Павла Волі в школі та «СБшника-робота», стем «Засідання жіночого суду над хлопцем». Цим і не лише дивувала команда ЮІ.
Наступними сцену «захватили» студенти Аерокосмічного інституту, серед виступів яких були хореографічна постановка в громадському транспорті та стем «Небесна компанія креативних людей».
Факультет по роботі з іноземними студентами став 3-ю командою першого фестивального дня, яка дійсно «запалила» глядачів піснею Дзідзьо «Павук» під супровід гітари, хореографічною постановкою: мікс східного й танцю з ножами. Свій виступ команда завершила піснею «Мама, ми всі в НАУ», переробленою під мінус «Мама, я в Дубаї».
Динамічним виступом може пишатися команда Інституту аеропортів, яка розіграла на сцені тематику каналу «СТБ». До проекту «Один за всіх» звертається мати студента, який став дуже дивним через участь у «Березневих паростках». Також учасники підготували вокальний номер під супровід гітари та свисту, танець товстунів зі «Зважених та щасливих», мініатюру про сім’ю черв’яків, вибрані уривки з проектів телеканалу «СТБ» та багато іншого.
Закривала перший фестивальний день «Березневих паростків 2016» команда Інституту економіки та менеджменту, яка продемонструвала ефектний вихід, мініатюри про вахтера в гуртожитку, прогулянку біля 12 корпусу, «В казковому лісі». Вокальний номер – кавер-версію до пісні Rihanna «Umbrella» з постановкою у стилі 60-х та драйвовий хіп-хоп у виконанні дівчат.
Ось так і завершився перший день фестивалю «Березневі паростки 2016». Вже сьогодні, 15 лютого, о 17.00 відбудеться другий раунд змагань. Свої виступи вже готові представити Аерокосмічний ліцей, Кафедра воєнної підготовки, Інститут екологічної безпеки, Інститут аеронавігації та Інститут комп’ютерно-інформаційних технологій. Тож ласкаво просимо!