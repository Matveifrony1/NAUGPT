Заголовок: Круглий стіл в НАУ про екологічну безпеку повоєнних територій та гуманітарне розмінування
Дата: 26/04/2024
URL: https://nau.edu.ua/ua/news/2024/4/krugliy-stil-v-nau-pro-ekologichnu-bezpeku-povoennih-teritoriy-ta-gumanitarne-rozminuvannya.html
==================================================

18 квітня 2024 року
в Національному авіаційному університеті відбувся
круглий стіл на тему «Екологічна безпека повоєнних територій та гуманітарне розмінування».
Захід був організований кафедрою екології за сприяння кафедри військової підготовки НАУ.
Відкриваючи захід, завідувачка кафедри екології
Тамара Дудар наголосила
на важливості мультидисциплінарного підходу в обговоренні питань військової екології для врахування всіх негативних проявів війни в Україні.
Фокус круглого столу був зосереджений на
двох концептуальних напрямках: дослідженні наслідків воєнних дій для природних екосистем та підготовці спеціалістів для управління екологічною й мінною безпекою.
Глибокий аналіз екологічних проблем, пов’язаних із мінуванням та застосуванням артилерійських систем, представив
Владислав Дудар
, старший офіцер Головного управління протимінної діяльності, цивільного захисту та екологічної безпеки Міністерства оборони України. Державний експерт з екологічної та енергетичної безпеки РНБО України
Сергій Чумаченко
продовжив обговорення системних ефектів воєнних дій у природних комплексах.
Враховуючи безпрецедентну замінованість території України, питання
виявлення та картування мінних загроз є надзвичайно актуальним
і потребує комплексних науково-прикладних рішень. Свої напрацювання та пропозиції у цьому напрямку представили спеціалісти Наукового центру аерокосмічних досліджень НАН України
Сергій Станкевич, Анна Козлова
та
Станіслав Голубов
.
Попри незавершеність воєнних дій в Україні,
вже зараз необхідно планувати та реалізовувати програми
відновлення з урахуванням євроінтеграційних амбіцій України. Про це говорили у своїх доповідях
Вікторія Хрутьба
, завідувачка кафедри екології та технологій захисту навколишнього середовища Національного транспортного університету, та
Руслан Гаврилюк
, голова Національного екологічного центру України.
Для вирішення широкого спектру екологічних та управлінських завдань
необхідна підготовка фахівців комплексного профілю, здатних планувати та впроваджувати заходи з нейтралізації вибухонебезпечних об'єктів, оцінки та відновлення пошкоджених територій.
Про перспективи підготовки
таких затребуваних спеціалістів розповів
Юзеф Добровольський
, заступник начальника з навчальної та наукової роботи кафедри військової підготовки НАУ.
Ірина Шкатула
(МАТ Косово) та
Сергій Хоперський
(Logic7) представили школи гуманітарного розмінування, які діють в Україні та можуть забезпечити спеціалізовану практичну підготовку фахівців.
Бліц-панель
заходу стала платформою для обговорення проблем закладів вищої освіти, які працюють в умовах війни. Завідувачі кафедр екології з університетів Миколаєва, Харкова, Одеси та Житомира —
Алла Некос, Ганна Трохименко, Ангеліна Чугай
та
Ірина Пацева
— обговорили особливості екологічної ситуації у відповідних містах та поділилися успішними прикладами організації якісного навчання здобувачів освіти.
На завершення
слово взяли студенти та гості заходу, які висловили подяку за організацію такої знакової події та відзначили її інформативність та актуальність. Модераторка
Маргарита Радомська
, доцентка кафедри екології НАУ,
відзначила активну динаміку
досліджень наслідків воєнних дій, оскільки різним аспектам цієї проблеми вже втретє присвячується круглий стіл конференції, і щороку доповідачі презентують нові результати та, найголовніше, пропозиції для вирішення виявлених проблем.
Підсумовуючи роботу круглого столу, завідувачка кафедри екології
Тамара Дудар наголосила
, що основною метою таких заходів є інформування студентів про актуальні проблеми у сфері екології та демонстрація важливості професії еколога у найрізноманітніших аспектах сучасного життя.