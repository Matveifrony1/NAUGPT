Заголовок: У небо злетіла ракета конструкторського бюро NAURocket
Дата: 24/04/2018
URL: https://nau.edu.ua/ua/news/1/4/pershiy-v-ukraini-uspishniy-zapusk-studentskih-eksperimentalnih-raket-vidbuvsya-21-kvitnya-pid-kievom.html
==================================================

21 квітня 2018 р. під Києвом відбувся перший в Україні успішний запуск студентських експериментальних ракет. У запусках брали участь студенти новоствореного конструкторського бюро NAURocket.
Під керівництвом досвідченого Сергія Піпко, старшого наукового співробітника хімічного факультету КНУ, студенти за кілька тижнів самостійно зібрали три ракети – Greenwich, Nyan і Perun. Це ракети експериментального класу заввишки півтора метри з електронікою на борту та двигуном на твердому паливі. Цього разу вдалося двічі вдало запустити Greenwich, запуски двох інших ракет заплановані через три тижні. Розрахункова висота польоту ракети 700 метрів. Дальність польоту ракети такого класу - 3 кілометри, але розміри поля, на жаль, не дають можливості здійснити запуск на таку відстань.
Студентське конструкторське бюро експериментального ракетобудування NAURocket було створене на початку березня з ініціативи Наукового товариства студентів, аспірантів, докторантів та молодих вчених Національного авіаційного університету. Проте, над будівництвом ракет тут працюють не лише студенти НАУ, а й студенти КНУ, КПІ та НМУ з першого до четвертого курсу, є і один аспірант. Над першими ракетами працювали Богдан Макарчук, Олексій Сальніков, Владислав Тригуб, Олександр Дужич, Вікторія Брикалова, Денис Відіш, Олександр Матяш, Оля Єфанова, Аня Король, Стас Бурмакін, Катерина Туріцина. Перший запуск відбувся за підтримки Первинної профспілкової організації студентів та аспірантів НАУ.
«На наступні запуски ми плануємо встановити в ракети різноманітні датчики і камери. Запуски ракет можна буде використовувати для наукових досліджень. Ви вже працюємо із кафедрою трибології НАУ і шукаємо інші можливості задіяти наші ракети для досліджень у різних сферах», - зазначає керівник бюро Сергій Піпко.
«Студенти сповнені ентузіазму, то ж ми плануємо за літо підготуватися до міжнародних змагань у Німеччині чи США. Зараз шукаємо спонсорів, адже для розвитку маємо потребу в обладнанні, яке значно прискорить роботу студентів. Національний авіаційний університет готовий виділити нам приміщення для роботи, але для розбудови лабораторії доведеться долучати зовнішніх партнерів», - каже голова НТСАДМВ НАУ Ксенія Семенова.
До конструкторського бюро можуть приєднатися студенти та аспіранти університетів. Для цього достатньо написати на сторінку
https://www.facebook.com/NAURocket