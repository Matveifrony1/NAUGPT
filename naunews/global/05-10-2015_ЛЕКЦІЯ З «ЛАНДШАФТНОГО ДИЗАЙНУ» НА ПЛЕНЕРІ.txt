Заголовок: ЛЕКЦІЯ З «ЛАНДШАФТНОГО ДИЗАЙНУ» НА ПЛЕНЕРІ
Дата: 05/10/2015
URL: https://nau.edu.ua/ua/news/2015/10/lekcziya-z-landshaftnogo-dizajnu-na-pleneri.html
==================================================

У світле свято «Віри в Бога, Надії на незалежну єдину Україну, Любові до рідних і друзів, Софії-мудрості» студенти-архітектори 5 курсу Навчально-наукового інституту Аеропортів прослухали лекцію з дисципліни «Ландшафтний дизайн» у дендропарку «Тростянець» на Чернігівщині. Виїзне заняття провели доцент кафедри архітектури Марія Тимошенко та фахівець кафедри Владислав Нещадим разом з екскурсоводом кандидатом біологічних наук Мариною Андрієнко.
Тростянецький маєток з парком були закладені Іваном Скоропадським у 1833 році (архітектори К. Щлінглоф, І. і О. Євтігнєєви). Облаштування парку продовжувалося нащадками до 1918 року. У 1886 році тут росло 6230 видів і форм рослин, досить багато з яких збереглися і донині. Фотофіксація підтверджує художній смак архітекторів у поєднанні з інженерним професіоналізмом українських майстрів ландшафтного мистецтва тих далеких часів.
Студенти побачили найсучасніший ландшафтний екопарк, хоча йому майже 200 років. Площа парку становить понад 240 га, де нині росте 47000 дерев та кущів. Відвідувачів вражає своєю казковістю штучно створений в ті давні часи ландшафт з пейзажним парком, ярами, водоймами, оглядовими пагорбами, галявинами, куртінами, баскетами і альтанками, який водночас нагадує Прикарпаття і Північну Швейцарію. Асортимент рослин поєднує вітчизняні сорти, види і форми з інтродуктованими, з Канади, Китаю, Америки, Росії, Литви, Франції.
Ознайомлення з перлиною ландшафтного дизайну на пленері допоможе майбутнім архітекторам створювати нові твори ландшафтного мистецтва, спираючись на цей унікальний, єдиний у світі український, століттями перевірений досвід.