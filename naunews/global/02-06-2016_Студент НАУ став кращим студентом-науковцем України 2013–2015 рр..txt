Заголовок: Студент НАУ став кращим студентом-науковцем України 2013–2015 рр.
Дата: 02/06/2016
URL: https://nau.edu.ua/ua/news/2016/6/student-nau-stav-krashchim-studentom-naukovtsem-ukraini-2013–2015-rr.html
==================================================

14 травня 2016 р. Студреспубліка в Ужгороді провела об’єднаний суперфінал Всеукраїнської конкурсної програми «Кращий студент України» та загальнонаціонального конкурсу краси особистості «Перша Леді України». Подія, на яку чекали довгих 3 роки, зібрала переможців регіональних етапів конкурсу з усіх куточків країни. Не лишився осторонь і Національний авіаційний університет: у конкурсі в номінації «Кращий студент-науковець України» взяв участь студент ННІАН НАУ Ігор Скирда.
Кращих визначало досвідчене журі в такому складі: голова - лідер республіканців України Павло Вікнянський, лідер Закарпатської Студреспубліки, депутат Ужгородської міськради Володимир Білонка, начальник управління культури, спорту, сім’ї та молоді Ужгородської міськради Євген Бобров, співзасновник ТМ «Перша Леді» Володимир Заверуха, відомий український фотохудожник Олександр Ктиторчук, представник фотостудії «Коцка» Сергій Кубик, підприємець, власник туркомплексу «Камелот» Роман Мегела та «Перша Леді України-2012» Світлана Паніна.
Призові місця розподілилися таким чином. У номінації «Кращий студент України-громадський діяч» лауреатами стали Ірина Охват (Волинська обл.), Андрій Сладь (Житомирська обл.) та Андрій Мисків (Миколаївська обл.). Перемогу здобула Дарія Хом’як (Дніпропетровська обл.).
«Кращим студентом України-дизайнером» стала студентка із Закарпаття Марія Шинкар.
Яніна Шуляк (Дніпропетровськ обл.) та Оксана Новікова (Миколаївська обл.) вибороли лауреатство у номінації «Кращий студент-медійник України»; кубок і подарунки переможця ж отримав Владислав Пархоменко (Чернігівська обл.).
Іванна Палійчук (Івано-Франківська обл.) отримала номінацію «Кращий студент-спортсмен України», лауреатами ж стали Оксана Сушко (Житомирська обл.) й Олеся Черненко (Дніпропетровська обл.).
У номінаціях аналітика та програмування було вирішено переможців не визначати.
У номінації «Кращий студент-науковець України» лауреатом стала Анастасія Іванова (Чернігівська обл.), а переміг студент Національного авіаційного університету Ігор Скирда.
Вітаємо переможців і бажаємо їм нових досягнень!