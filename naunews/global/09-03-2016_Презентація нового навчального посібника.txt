Заголовок: Презентація нового навчального посібника
Дата: 09/03/2016
URL: https://nau.edu.ua/ua/news/2016/3/prezentacziya-novogo-navchalnogo-posibnika.html
==================================================

4 березня 2016 року на кафедрі реконструкції аеропортів та автошляхів Навчально-наукового інституту Аеропортів відбулась презентація нового навчального посібника колективу авторів НАУ «Вступ до будівельної справи», який був рекомендований до друку Науково-технічною радою Національного авіаційного університету. Заступник директора інституту Аеропортів з науково-методичної роботи професор Андрій Бєлятинський щиро привітав професора Валерія Першакова, очільника авторського колективу, а також викладачів кафедри з визначною подією. Серед рецензентів видання відомі вчені-практики: завідувач кафедри металевих та дерев'яних конструкцій Київського національного університету будівництва і архітектури, д. техн. н., професор Сергій Білик; директор ЛИРА САПР, д. техн. н., професор Марія Барабаш; декан факультету економіки, менеджменту і права Національного транспортного університету, к. техн. н., професор Олена Бакулич.
Книга призначена для студентів напряму підготовки 6.060101 «Будівництво», спеціальностей «Автомобільні дороги і аеродроми», «Промислове і цивільне будівництво», які вивчають дисципліну «Вступ до будівельної справи». Вона може бути корисною викладачам, аспірантам, докторантам та всім, хто цікавиться питаннями будівництва та реконструкції аеропортів.
У посібнику наведено основні положення та визначення будівельного виробництва, історія розвитку та етапи інженерної справи, розвитку в галузі будівництва та вищої освіти і її інтеграції за напрямком будівництво у міжнародний освітянський простір.