Заголовок: Звернення Оргкомітету з підготовки та проведення Тижня охорони праці у 2017 році до співробітників університету з нагоди Дня охорони праці в Україні
Дата: 14/04/2017
URL: https://nau.edu.ua/ua/news/2017/4/zvernennya-orgkomitetu-z-pidgotovki-ta-provedennya-tizhnya-ohoroni-pratsi-u-2017-rotsi-do-spivrobitnikiv-universitetu-z-nagodi-dnya-ohoroni-pratsi-v-ukraini.html
==================================================

Шановні колеги!
Щороку 28 квітня ми відзначаємо Всесвітній день охорони праці.
З цієї нагоди та з метою підтримання ініціативи Міжнародної організації праці, наказом  в.о. ректора В. Ісаєнка від 13.04.17 р. № 203/од в Національному авіаційному університеті 21-28 квітня 2017 р. проводитиметься  Тиждень охорони праці під девізом
«
Удосконалення збору та використання даних про безпеку та гігієну праці
».
Міжнародна організація праці (МОП) оголосила 28 квітня Всесвітнім днем охорони праці з метою привернути  увагу світової громадськості до масштабів проблеми, а також для формування  культури охорони праці, що сприятиме зниженню травматизму на робочому місці.
Ідея проведення Всесвітнього дня охорони праці бере початок від Дня пам’яті загиблих працівників, уперше проведеного американськими та канадськими трудящими в 1989 році в пам’ять про працівників, які загинули та отримали травму на виробництві.
У цей день більш як у ста країнах проводяться заходи, покликані привернути увагу громадськості до невирішених проблем охорони праці.
В Україні цей день отримав назву «День охорони праці» і відзначається щороку 28 квітня відповідно до Указу Президента України № 685/2006 від 18 серпня 2006 р.
Цьоріч згідно з рекомендацією Міжнародної організації праці, Україна відзначатиме цю дату під гаслом «Удосконалення збору та використання даних про безпеку та гігієну праці».
Оптимізація збору достовірних даних сприятиме встановленню пріоритетів та ефективному здійсненню профілактичних програм на робочих місцях, що дасть  змогу поліпшити показники ефективності в системі охорони праці. Об’єктивна оцінка умов праці допоможе визначити небезпечні та шкідливі виробничі чинники, що реально чи потенційно можуть негативно вплинути на працівників, загрожуючи їхньому життю та здоров’ю. Використання даних про стан охорони праці на робочих місцях дозволить ефективно планувати заходи для досягнення норм безпеки і гігієни праці та виробничого середовища, раціонально використовувати людські та матеріальні ресурси й підвищувати рівень безпеки під час навчально-виховного та трудового процесів.
Пам’ятаймо завжди, дотримання законодавства у сфері охорони праці та промислової безпеки є запорукою збереження найціннішого – людського життя та здоров’я.