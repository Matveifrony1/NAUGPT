Заголовок:Наслідки вживання алкоголю і тютюну вагітними жінками

Дата: ----------
URL: https://medcenter.nau.edu.ua/n26.htm
==================================================
Наслідки вживання алкоголю і тютюну вагітними жінками


Вживання алкоголю вагітною жінкою становить значну загрозу для ненародженої дитини, призводить до широкого спектру відхилень, починаючи від невиношування вагітності - викиднів та передчасних пологів, смерті новонародженого, а також комплексу вроджених вад, так званого фетального алкогольного синдрому. Він був вперше описаний Джонсом та Смітом у 1973 році. Кожного року тисячі немовлят в Україні народжуються з різними проявами уражень, що пов’язані з вживанням вагітною жінкою алкоголю. До основних діагностичних критеріїв синдрому відносяться: анамнестичні дані про зловживання алкоголем під час вагітності, пренатальна і постнатальна затримка маси тіла та росту, особливості фенотипу, помірна розумова відсталість, аномалії розвитку життєво-важливих систем. В патогенезі особливе значення мають різноманітні патологічні зміни в плаценті: зниження маси плаценти та плодо-плацентарного коефіцієнту, утворення тромбів та білих інфарктів плаценти, тобто виникнення деструктивних змін, результатом яких є порушення основних функцій, фетоплацентарна недостатність, гіпоксія та гіпотрофія плода. На даний час не існує ефективного лікування для дітей з фетальним алкогольним синдромом, крім хірургічної корекції великих вроджених вад та дефектів. Отже, саме лікарі мають приділяти особливу увагу профілактиці завдяки ранньому виявленню жінок, що зловживають алкоголем та проведенню профілактичних та лікувальних заходів. Куріння вагітних, а також вплив пасивного куріння достовірно знижують вагу тіла новонароджених. В дослідженні «Здорова вагітність – здорова дитина» (Чеська республіка) 1147 матерів безпосередньо після пологів були опитані про звички у відношенні куріння. 63,4% опитаних жінок ніколи не курили, 32,2% - повідомили, що кинули звичку перед вагітністю або в першому триместрі. 4,4% матерів (50 осіб) курили протягом всієї вагітності. Середня вага дітей у жінок, які курили під час вагітності, була нижче на 119 грамів та 171 грам в порівнянні з тими дітьми, які народились у матерів, що ніколи не курили та колишніх курців, відповідно. У жінок, які самі ніколи не курили, але постійно зазнавали впливу пасивного куріння як на роботі, так і вдома, вага дітей була нижчою на 189 грам в порівнянні з групою матерів, які не стикались з тютюновим димом взагалі, і навіть на 70 грамів меншою, ніж у матерів, які курили протягом вагітності. Для дитини, яка має важити при народженні як мінімум 2,5 кг, це великі втрати, обумовлені недостатнім розвитком життєво важливих органів і тканин. Вважається, що раннє припинення куріння зводить ризик до мінімуму. Ранні репродуктивні втрати під впливом шкідливих звичок вивчали фахівці Інформаційного Центру з проблем алкоголю і наркотиків. Вони представили результати опитування 698 вагітних жінок в жіночих консультаціях міста Києва про спосіб життя сім’ї, зокрема вживання алкоголю, тютюну. В родинах, де зазвичай п’ють і курять, самовільне переривання вагітності спостерігалось в 39% випадків. Це вдвоє вище, ніж в родинах, де немає поєднаного вживання алкоголю і тютюну. Це характеризує спосіб життя родини, в якій можуть виникати і інші нездорові причини для невиношування вагітності. Вплив обох факторів на репродуктивне здоров’я не отримує достатньої уваги з боку лікарів. Прості питання, які можуть і повинні бути задані жінкам, що звернулись з приводу вагітності або проблем репродукції, можуть бути сформульовані таким чином: «Чи вживається у вашій родині алкоголь?», «Чи є у вашій родині курці?». Рекомендовано задавати питання саме про інших членів родини. Ці питання не викликають протидії у пацієнток, не сприймаються як можлива критика, дозволяють отримати правдиву відповідь. Якщо в родині вживання алкоголю вважається нормою, є велика ймовірність, що вагітна може вживати алкоголь. В більш ранньому дослідженні Інформаційного Центру з проблем алкоголю і наркотиків показано, що вживання алкоголю і тютюну в родині ускладнює відмову вагітної від тютюнокуріння. Допомога родинам вагітних жінок з подоланням проблем зловживання алкоголем і курінням є запорукою поліпшення репродуктивного здоров’я. Роз’яснення підвищених ризиків ускладнень вживання алкоголю і тютюну для матері та плоду повинне входити до обов’язкових тем бесід з вагітними.


