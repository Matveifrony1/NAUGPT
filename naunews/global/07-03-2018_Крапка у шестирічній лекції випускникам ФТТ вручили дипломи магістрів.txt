Заголовок: Крапка у шестирічній лекції: випускникам ФТТ вручили дипломи магістрів
Дата: 07/03/2018
URL: https://nau.edu.ua/ua/news/1/2/krapka-v-shestirichniy-lektsii-vipusknikam-fakultetu-transportnih-tehnologiy-vruchili-diplomi-magistriv.html
==================================================

2-го березня 2018 року в залі вченої ради Національного авіаційного університету відбулося урочисте вручення дипломів магістрів випускникам факультету транспортних технологій.
Дипломи отримали 46 студентів, що навчалися за спеціальністю 275 «Транспортні технології (на повітряному транспорті)»; з них 13 одержали сертифікати, які підтверджують проходження навчання англійською мовою. Третині випускників було вручено дипломи з відзнакою.
Церемонію випуску відкрила декан ФТТ д.т.н, професор Крістіна Марінцева. Вона привітала випускників та побажала подальшого творчого розвитку, стрімких професійних злетів та досягнення заповітних мрій.
До святкових привітань приєдналися ведучі свята – Аліна Постоянко (ОП-402 ФТТ) та Кирил Єрещенко (ОП-206а ФТТ). Режисерував захід талановитий та креативний студент групи ОП-402 ФТТ Костянтин Чередніченко.
Аби дещо розрядити офіційну атмосферу, на сцену запросили учасника 8-го сезону шоу «Х-фактор», студента групи ОП-403а ФТТ Івана Вараву. Він привітав випускників та їхніх батьків з випуском, а потім виконав декілька романтичних пісень, зокрема, одну авторську.
Під час офіційної частини церемонії вручення дипломів магістра випускників вітали завідувач кафедри організації авіаційних перевезень, д.т.н., Заслужений працівник транспорту України, професор  Геннадій Юн та заступник завідувача кафедри організації авіаційних робіт і послуг, к.е.н., доцент Олена Соловйова.
Від імені випускників щиро подякувала викладачам за їх працю і терпіння Аліна Шукюрова. Вона зазначила, що свідченням високої якості підготовки на факультеті є те, що практично всі студенти-магістри ФТТ вже працюють на авіаційних, транспортно-експедиторських або логістичних підприємствах.
Після вручення дипломів новоспечені магістри не стримували емоцій: випускники раділи та фотографувалися одне з одним та викладачами.
Вітаємо магістрів та  бажаємо їм творчих злетів і успіхів у майбутній кар'єрі!