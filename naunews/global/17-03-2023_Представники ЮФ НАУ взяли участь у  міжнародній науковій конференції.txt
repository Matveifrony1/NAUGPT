Заголовок: Представники ЮФ НАУ взяли участь у  міжнародній науковій конференції
Дата: 17/03/2023
URL: https://nau.edu.ua/ua/news/2023/3/predstavniki-yuf-nau-vzyali-uchast-u-mizhnarodniy-naukoviy-konferentsii.html
==================================================

У рамках Угоди про співпрацю, 13 березня 2023 року викладачі кафедри кримінального права і процесу Юридичного факультету взяли участь у науковій конференції, організатором якої виступила кафедра кримінального права і кримінології Університету імені Марії Кюрі-Склодовської (м. Люблін, Польща).
Цього року до конференції долучилися колеги із Західночеського університету міста Пльзень Чеської республіки, викладачі кафедри кримінального права і кримінології польського університету, науково-педагогічні працівники, аспіранти та студенти Юридичного факультету НАУ.
Від науково-педагогічного складу Юридичний факультет представляли: завідувачка кафедри кримінального права і процесу, д.ю.н., професор Софія Лихова, яка виступила із доповіддю на тему «Кримінальна відповідальність за незаконне позбавлення волі та викрадення людини за КК України» та к.ю.н., доцент, доцент кафедри кримінального права і процесу Тетяна Лисько, презентуючи виступ на тему «Кримінальна відповідальність за насильницьке зникнення за КК України».
Виступи учасників стосувалися питань кримінальної відповідальності за злочини проти волі, честі та гідності особи за законодавством України, Польщі та Чехії. Зазначено, що основна проблема полягає в тому, що не у всіх країнах повною мірою імплементовані конвенційні норми щодо відповідальності за незаконне викрадення, позбавлення волі та насильницьке зникнення людини. Провідні вчені з вище зазначених країн запропонували власні пропозиції щодо дотримання норм Міжнародної конвенції про захист усіх осіб від насильницьких зникнень, на прикладі прийняття Україною у 2015 році Закону України «Про приєднання України до Міжнародної конвенції про захист усіх осіб від насильницьких зникнень».
Слід зазначити, що сьогодні в умовах воєнного стану ця тема є надзвичайно актуальною, а здійснений обмін досвідом із колегами з інших країн сприятиме внесенню науковцями пропозицій щодо вдосконалення вітчизняного кримінального законодавства.