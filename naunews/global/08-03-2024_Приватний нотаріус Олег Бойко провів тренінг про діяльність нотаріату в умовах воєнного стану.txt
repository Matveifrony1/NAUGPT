Заголовок: Приватний нотаріус Олег Бойко провів тренінг про діяльність нотаріату в умовах воєнного стану
Дата: 08/03/2024
URL: https://nau.edu.ua/ua/news/2024/3/privatniy-notarius-oleg-boyko-proviv-trening-pro-diyalnist-notariatu-v-umovah-voennogo-stanu.html
==================================================

28 лютого 2024 року
на Юридичному факультеті Національного авіаційного університету відбувся тренінг
«Інститут нотаріату в умовах правового режиму воєнного стану: сучасні реалії»
. Його провів приватний нотаріус Київського міського нотаріального округу, аспірант кафедри теорії та історії держави і права
Олег Бойко
.
Захід було організовано в рамках фахової науково-педагогічної практики, передбаченої освітньо-науковою програмою «Право». Метою тренінгу було ознайомлення студентів з професією нотаріуса та особливостями діяльності інституту нотаріату в умовах воєнного стану.
Відкриваючи захід, завідувачка кафедри теорії та історії держави і права
Олена Макеєва
наголосила, що повномасштабне вторгнення на територію України військ російської федерації внесло свої корективи у всі без винятку сфери суспільного життя, але незважаючи на це, існують процеси, які навіть війна не може призупинити. До таких належить, зокрема, і нотаріальна діяльність. Українські нотаріуси продовжують свою роботу з метою забезпечення потреб громадян у вчиненні нотаріальних дій.
Під час тренінгу
Олег Бойко розкрив
основні повноваження нотаріуса, поділився досвідом свого професійного шляху та окреслив правові основи діяльності нотаріусів у воєнний час.
Він зазначив:
«Державні та приватні нотаріуси України в умовах воєнного стану продовжують працювати та вчиняти невідкладні нотаріальні дії (засвідчувати довіреності, заповіти, засвідчувати справжність підпису на заявах, заводити спадкові справи), крім міст/районів, де така можливість відсутня у зв’язку з веденням активних бойових дій, а основною метою внесення змін у порядок нотаріальної діяльності є спрощення доступу фізичних та юридичних осіб до нотаріальних послуг».
Наприкінці заходу
Олена Макеєва подякувала
спікеру за змістовну доповідь, зазначивши,  що поєднання наукової, освітньої та практичної діяльності сприяє формуванню професійних компетентностей сучасних фахівців у сфері юриспруденції.
Окрім цього тренінгу,
Олег Бойко
протягом фахової науково-педагогічної практики
брав участь у науковій, методичній, навчальній та організаційній роботі кафедри
. Зокрема, готував тези-доповіді та брав участь у ХІV Міжнародній науково-практичній конференцій
«Правова парадигма відновлення України: проблеми та перспективи»,
відвідував та проводив заняття з навчальних дисциплін кафедри під керівництвом наукового керівника.