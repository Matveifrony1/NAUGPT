Заголовок: Подаруй краплинку щастя!
Дата: 30/09/2015
URL: https://nau.edu.ua/ua/news/2015/9/podaruj-kraplinku-shhastya.html
==================================================

У рамках благодійної акції «Подаруй краплинку щастя!» 25 вересня 2015 року студенти Навчально-наукового Юридичного інституту НАУ відвідали Спеціалізований обласний будинок дитини міста Боярки та Центр допомоги дітям «Місто щасливих дітей», що на Оболоні  м. Києва.
Ініціативна група майбутніх юристів разом зі спортсменами Київського бігового клубу «Nike Running Club» протягом вересня 2015 року збирали теплі речі, розвиваючі ігри, канцтовари, засоби гігієни, предмети рукоділля, продукти харчування, передані під час візитів у дитячі будинки.
Дітлахи влаштували гостям теплий і щирий прийом. Вони демонстрували свої таланти. Хлопчаки хвалилися, які вони сильні, а дівчатка розповідали студентам вірші. Моніторингові ігри на свіжому повітрі, гра в футбол, «козаки-розбійники» – все це викликало особливу жвавість у спілкуванні студентів та дітей.
Сподіваємось, що якомога більше людей будуть проявляти свою активність у допомозі таким діткам. Адже справжні радісні емоції та їх щасливі оченята не можуть залишити нікого байдужим.