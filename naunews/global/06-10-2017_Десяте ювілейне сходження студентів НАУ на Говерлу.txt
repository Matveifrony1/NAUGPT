Заголовок: Десяте ювілейне сходження студентів НАУ на Говерлу
Дата: 06/10/2017
URL: https://nau.edu.ua/ua/news/2017/10/desyate-yuvileyne-shodzhennya-studentiv-nau-na-goverlu.html
==================================================

Говерла варта того, аби її підкорювати! У цьому я переконалася на власному досвіді. Наша кафедра країнознавства і туризму Навчально-наукового Інституту міжнародних відносин НАУ щорічно організовує сходження студентів на Говерлу, присвячене Всесвітньому дню туризму. Тож 27 вересня 2017 р. група із 23 майбутніх спеціалістів у сфері туризму на чолі із досвідченими викладачами доцентом, кандидатом педагогічних наук  С. П.  Фокіним та доцентом, кандидатом географічних наук Л. М.  Ткачук вирушили підкоряти красуню Говерлу. Це було десяте ювілейне сходження  і за словами наших керівників – найкраще. Посприяли цьому два основних фактори: добра підготовка студентів та сприятлива погода.
Передчуття чогось дивовижного та прекрасного почалося ще в потязі. Оскільки маршрут «Київ-Ворохта» був досить тривалим, ми із задоволенням слухали розповіді наших викладачів про цікаві історії, пов’язані із Говерлою, зокрема романтичну легенду про хлопця Прута, дівчину Говерлу та їх трагічне кохання.
Прибувши до Ворохти та поселившись в турбазі «Авангард», наша група цього ж дня здійснила пробне сходження на г. Діл (1280 м). Сказати, що це було щось незвичайне – не сказати нічого! Ти бачиш усі будинки, як на долоні, сонце світить яскравіше,  ніж зазвичай, і ти щосили примружуєш очі аби розгледіти всю цю красу. Коли ми знайшли затишну місцинку, чергові кинулись готувати обід, інші розпалювали вогнище і приносили карпатську джерельну. Чесно кажучи, смачнішої їжі ми ніколи в житті ще не куштували! А потім задушевні розмови і довгоочікуваний відпочинок біля вогнища – що ще потрібно для щастя!
Однак найцікавіше чекало нас попереду. Сходження на Говерлу – це складне випробовування, яке всі, без перебільшення, винесли гідно. За 2,5 години, подолавши 6,5 км крутосхилів ми  підкорили найвищу вершину України.  Час підняття  був рекордним за всі 10 років. Емоції переповнювали кожного з нас, це був найкращий день у нашому житті! Потім відбулися численні фотосесії і посвята в туристи, де кожен із нас отримав пам’ятну медаль «Я підкорив Говерлу».
Далі наш маршрут пролягав через дві інші вершини Чорногорського хребта: г. Брескул (1911 м) та  г. Пожижевську (1822 м), де ми познайомилися з роботою однойменної найбільш високогірної в Україні  сніголавинної метеостанції. Вона розташована на висоті 1450 метрів над рівнем моря. Звідси вісім разів на добу передають дані в Київський гідрометцентр. Працівники метеостанції трудяться в досить-таки  складних умовах: працюють цілодобово без вихідних та свят,  пропуск роботи не допускається і залишити станцію без спостережень суворо заборонено.
Тож наша мандрівка під назвою «Говерла-2017» тривала 5 днів, протягом яких ми подолали понад 1300 км. Ця подорож відіграла значну роль у житті кожного з нас, ми набули дорогоцінного досвіду, стали більш загартованими духом і сміливішими.
Тепер як бувалі туристи радимо вам перед походом в гори заздалегідь  підготувати своє туристичне спорядження. Обов’язково подбайте про зручне закрите взуття із твердою підошвою, дощовий плащ, теплі речі, термос із чаєм та калорійну їжу (гори забирають багато енергії). Пам’ятайте, що будь-яка вершина потребує уважності та витривалості під час сходження (перед сходженням на гору слід добре виспатись). Краще втримайтесь від фотосесії під час підйомів-спусків – найкраще це зробити під час привалів. Підйом вгору, особливо на Говерлу - це не розважальна прогулянка і не звичайна екскурсія, сходження  вимагає хорошої фізичної підготовки. Тож не нехтуйте вранішніми пробіжками або хоча б зарядкою перед поїздкою, в горах це вам ще й як пригодиться. Але найголовніше - будьте впевненими у своїх силах і ні в якому разі не здавайтесь навіть тоді, коли здається, що вже немає сил йти далі. Адже перед вами постане така краса, заради якої треба жити і випробовувати себе на міцність! Туризм робить людей кращими!
Пустова Оксана, студентка групи ТУ-213