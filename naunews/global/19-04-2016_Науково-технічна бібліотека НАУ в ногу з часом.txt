Заголовок: Науково-технічна бібліотека НАУ: в ногу з часом
Дата: 19/04/2016
URL: https://nau.edu.ua/ua/news/2016/4/naukovo-texnichna-biblioteka-nau-v-nogu-z-chasom.html
==================================================

Науково-технічна бібліотека (НТБ) НАУ – одна з найбільших бібліотек ВНЗ м. Києва та найбільша в галузі цивільної авіації України. Її фонди налічують понад 2 мільйона видань з різних галузей знань, науки і культури, в тому числі іноземними мовами. Видання авіаційної тематики з фонду бібліотеки є найбільш повним зібранням в Україні, серед яких понад 900 цінних і рідкісних книг 1897 року – початку XX століття. Фонд цінних і рідкісних видань гуманітарного та технічного профілю 1837-1950 рр. (1300 прим.) планується після консультації з експертами внести до Державного реєстру національного культурного надбання. Завдяки технологічним та інформаційним перетворенням НТБ трансформувалася у науково-освітній центр університету.
Науково-технічна бібліотека очолила роботу Об’єднання бібліотек установ авіаційної галузі щодо організації та здійснення діяльності для наповнення порталів електронної бібліотеки. Було створено та постійно оновлюються ресурси
www.lib.nau.edu.ua
– навчально-методичні видання НАУ,
www.jrnl.nau.edu.ua
(електронні журнали НАУ),
www.er.nau.edu.ua
(репозитарій НАУ),
www.conference.nau.edu.ua
(конференції НАУ). Крім того, НТБ проводить активну роботу з визначення індексу наукового цитування праць викладачів НАУ згідно з даними індексів SciVerse Scopus, Google Scholar та РІНЦ, розширює доступ  користувачів до глобальних інформаційних систем, що сприяє підвищенню якості навчального процесу та прискорює науковий розвиток університету. Завдяки зазначеному вище вчені та студенти НАУ мають доступ до світової наукової інформації та обмінюються матеріалами між НАУ та світовою академічною спільнотою, що сприяє розвитку наукових комунікацій між університетами.
Всі закупівлі в НТБ здійснюються за підтримки в.о. ректора                В. Харченка відповідно до переліку потреб, наданих до відділу маркетингу та технічного розвитку НАУ. Керівництво університету активно підтримує інноваційні проекти, які сприяють розвитку бібліотеки. Так наразі закуплено та впроваджується система захищеного перегляду документів, яка забезпечить адаптацію електронної бібліотеки НАУ під вимоги ЗУ «Про авторське право і суміжні права», надасть більш сучасний інтерфейс та можливості роботи з бібліотекою за допомогою мобільних пристроїв.
Для ознайомлення науковців НАУ з провідними науковими дослідженнями світу планується закупити наукометричну базу даних SciVerse Scopus – найбільшу в світі реферативну базу даних, яка індексує понад 21 тис. найменувань науково-технічних журналів, які видаються у 5 тис. міжнародних видавництв.