Заголовок: Як подолати корупцію?
Дата: 29/09/2015
URL: https://nau.edu.ua/ua/news/2015/9/yak-podolati-korupcziyu.html
==================================================

25 вересня 2015 року студенти 3 курсу Навчально-наукового Юридичного інституту разом із доцентом кафедри теорії та історії держави і права Вікторією Череватюк  долучилися до громадського  обговорення результатів та перспектив розвитку  антикорупційної політики  Київської міської Ради під час Міжнародної конференції «Як подолати корупцію? Методики мінімізації корупційних складових на місцевому рівні».
Про досягнення, проблеми та суперечності антикорупційної політики в Україні, та в Києві зокрема,  говорили Віталій Кличко – мер міста Києва,  E. Джед Бартон – регіональний директор Місії USAID, д-р Крістоф Вайль – Посол Німеччини в Україні, Євген Бистрицький – виконавчий директор Міжнародного фонду «Відродження», Олексій Резніков – секретар Київської міської ради, заступник Київського міського голови, заступник голови Антикорупційної ради при Київському міському голові.
Студенти мали змогу першими ознайомитись із презентацією реалізованих міською радою ініціатив («Відкритий бюджет», «Електронні закупівлі», «Електронні послуги», «Система управління майном», «Єдина система обліку», «Електронні петиції» та «Бюджет участі»), направлених на залучення мешканців Києва до процесу прийняття рішень щодо розвитку столиці, покращення діалогу між місцевою владою та громадськістю шляхом співпраці в плануванні та імплементації партиципаторних бюджетів.
Майбутні юристи активно брали участь в дискусії та отримали запрошення до співпраці із Антикорупційною  радою при Київському міському голові.
Вагомим результатом цього заходу стало усвідомлення того, що боротьба з корупцією має починатися не тільки зі спрощення процедур, а, в першу чергу, зі змін в головах людей, зі змін ментальності кожного з нас.