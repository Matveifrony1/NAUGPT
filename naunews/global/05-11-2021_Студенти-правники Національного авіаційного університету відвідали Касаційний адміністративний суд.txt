Заголовок: Студенти-правники Національного авіаційного університету відвідали Касаційний адміністративний суд
Дата: 05/11/2021
URL: https://nau.edu.ua/ua/news/2021/11/studenti-pravniki-natsionalnogo-aviatsiynogo-universitetu-vidvidali-kasatsiyniy-administrativniy-sud.html
==================================================

З метою забезпечення кращого розуміння студентами-юристами ролі судової системи, більш конкретного уявлення про систему правосуддя, а також в рамках вивчення навчальної дисципліни «Адміністративне процесуальне право України», у жовтні 2021 року здобувачі вищої освіти Юридичного факультету (ЮФ) Національного авіаційного університету, в супроводі доцента кафедри конституційного і адміністративного права факультету Ірини Устинової, відвідали Касаційний адміністративний суд у складі Верховного Суду.
Основна ціль заходу - взаємодія з професійною юридичною спільнотою та закріплення теоретичних знань в поєднанні з практичною складовою, що стосуються порядку (стадійності) розгляду судових справ у відповідності до вимог процесуального законодавства, вивчення процесуальних дій суддів, які вчиняються в ході розгляду судових справ тощо.
Працівниками суду окреслено процесуальні аспекти діяльності судового органу, основні етапи його розвитку, історію становлення, функціональне призначення Великої Палати у світлі сучасних змін, особливості роботи органу судової влади на сучасному етапі державотворення. Ознайомлено студентів ЮФ НАУ із діяльністю структурних підрозділів суду, реєстрацією та автоматизованим розподілом справ.
Майбутні правники відвідали зали судових засідань та переглянули експозицію Музею, яка охоплює різні періоди новітньої історії Верховного Суду й налічує найважливіші пам’ятки судочинства, історичні документи, пам'ятні подарунки, що репрезентують відносини Верховного Суду з іноземними державами.