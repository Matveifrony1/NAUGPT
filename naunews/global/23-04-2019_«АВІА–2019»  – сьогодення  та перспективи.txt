Заголовок: «АВІА–2019»  – сьогодення  та перспективи
Дата: 23/04/2019
URL: https://nau.edu.ua/ua/news/2019/4/avia–2019-–-sogodennya-ta-perspektivi.html
==================================================

Аналіз глобальних тенденцій, огляд практичних, експериментальних і теоретичних досягнень у галузі цивільної авіації та дослідження соціальних тенденцій сьогодення – мета Міжнародної науково-технічної конференції «АВІА–2019», що проходить 23–25 квітня в Національному авіаційному університеті. Конференція організована за тісної співпраці та підтримки МОН України, НАН України, Державної авіаційної адміністрації, ДП «Антонов», Національного космічного агентства України та Націо­нального центру управління та випробувань космічних засобів.
Відкриваючи  конференцію, ректор Володимир Ісаєнко зауважив: «Невпинно змінюється світ, зникають кордони, натомість, під тиском соціально-економічних процесів  виникають нові осередки світової спільноти.  Наша країна має намір  співпрацювати з кожною країною світу, у яких є серйозні наукові досягнення в галузі авіації.  Тільки керуючись таким принципом, людство  створить   авіаційні технології, які стануть основою авіації  XXI століття».
З вітальним словом до учасників конференції звернулися: заступник Міністра освіти і науки України Максим Стріха, начальник Державного науково-дослідного інституту авіації Олександр Харченко, перший віце-президент НАН України Антон Наумовець, заступник голови Ради з космічних досліджень НАН України Ярослав Яцків, начальник Націо­нального центру управління та випробувань космічних засобів Володимир Присяжний.
Зі змістовними доповідями на пленарному засіданні виступили:  президент ДП «Антонов» Олександр Донець, директор ДП «Украерорух» Дмитро Бабейчук, головний фахівець Національного центру управління та випробувань космічних засобів Сергій Ларьков, начальник відділу Національного центру управління та випробувань космічних засобів Сергій Янчевський, розробник електроніки та програмного забезпечення для сервоприводів компанії Volz Servos GmbH & Co.KG (Німеччина) Руслан Підопригора,  радник генерального директора ДП «ВО Південний машинобудівний завод ім. А.М. Макарова» Олег Паук, проректор з наукової роботи НАУ Володимир Харченко. Серед почесних гостей пленарного засідання – технічний директор ДП «Антонов» Сергій Бичков.
Під час доповідей обговорювались проблеми проектування глобальних навігаційних супутникових систем, інноваційні пріоритети структурної перебудови промисловості, інформаційні технології у виробництві літальних апаратів та фундаментальні проблеми авіаційного та ракетного двигунобудування, створення повітряно-космічних літаків.
Диспут на пленарному засіданні  віддзеркалив широкомасштабний науковий пошук в НАУ.  Особливу увагу приділено інтеграції у всесвітню наукову еліту та  створенню потужного наукового потенціалу нашої держави. Висловлена загальна думка про необхідність відпрацювання актуальних проблем авіації та прийняття нових концептуальних рішень щодо проблемних питань аерокосмічної галузі.
Важливим здобутком роботи наукового форуму стало не тільки обговорення проблемних питань галузі, але й визначення місця України в процесі розвитку світового авіаційного транспорту як потужної авіаційної держави, висвітлення пріоритетних напрямків міжнародного співробітництва у сферах науки, підготовки та перепідготовки кадрів, виробництва та експлуатації авіаційного транспорту.
24-25 квітня 2019 року  робота Міжнародної науково-технічної конференції «АВІА–2019» продовжиться у секціях:
http://avia.nau.edu.ua/avia2019/sekci%D1%97/