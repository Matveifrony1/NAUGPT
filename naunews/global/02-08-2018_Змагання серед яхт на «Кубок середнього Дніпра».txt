Заголовок: Змагання серед яхт на «Кубок середнього Дніпра»
Дата: 02/08/2018
URL: https://nau.edu.ua/ua/news/1/7/zmagannya-sered-yaht-na-kubok-serednogo-dnipra.html
==================================================

14-17 липня пройшли змагання серед яхт на «Кубок середнього Дніпра», що відбуваються раз на два роки 300-кілометровим маршрутом: Українка-Канів-Черкаси-Світловодськ.
У змаганнях узяло участь 19 яхт - з яхт-клубів  «Південний» та «Стугна» і одна яхта з Києва.
«Від нашого клубу, - розповідає заступник директора яхт-клубу «Південний» Євген Плахотнюк, - стартувало 4 екіпажі. Проте вони взяли участь тільки у перегонах першого етапу, тому з Канева повернулися на базу. Лише екіпаж нашої яхти «Полонез» пройшов увесь маршрут під прапором НАУ із символікою яхт-клубу «Південний і виборов друге місце».
Змагання проходили у кілька етапів. Яхти-лідери фінішували у Світловодську близько 17 липня о 1 годині ночі, а об 11 годині відбулося нагородження.
За 1 місце оргкомітет змагань вручив «Кубок середнього Дніпра» та оригінальний подарунок від спонсора змагань ТМ «Микулинецьке».
За 2-ге місце команді Євгена Плахотнюка від НАУ були вручені кубок «Кращий екіпаж НАУ» та книга від спонсорів – «Збірка правил змагання» українською та англійською мовами.
3-тій призербув нагороджений бухтою яхтного мотузка.
Усі екіпажі також отримали грамоти та призи від спонсора – ТМ «Микулинецьке».
У змаганнях брали участь яхти різних класів, тому вони мали різну кількість членів екіпажів - від 3  до 6.
«Наша яхта була найбільша на змаганнях, - продовжує Євген. – У моєму екіпажі були  спочатку 6 людей, але Миколі Дрищуну довелося зійти на берег після 1 етапу. У команді були 2 цьогорічних випускники НАУ - Андрій Мазурок та Василь Забелін, ще двоє – випускники курсів «Центру  підготовки кваліфікованих яхтсменів» Володимир Кравцов та Антон Хоменко».
Нагадаємо, що яхт-клуб було створено понад 30 років тому Євгеном Ударцевим – професором кафедри аеродинаміки, який і донині викладає в НАУ.
Зараз у яхт-клубі «на ходу» п’ять яхт, а ще дві – невдовзі після ремонту стануть «у стрій». Утримується «флотилія» коштом яхтсменів-ентузіастів, частина з яких працює в НАУ. Членами клуба є також студенти.
Наразі хлопці ходять на змагання в Київ та Вишгород.
Бажаємо їм нових перемог під вітрилами.