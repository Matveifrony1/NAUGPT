Заголовок: Підписано Угоду про співробітництво з Освітньо-технологічним центром міста Чжецзян
Дата: 31/10/2019
URL: https://nau.edu.ua/ua/news/2019/10/pidpisano-ugodu-pro-spivrobitnitstvo-z-osvitno-tehnologichnim-tsentrom-mista-chzhetszyan.html
==================================================

Питання вступу, поселення та навчання в НАУ китайських студентів обговорили під час візиту делегації Освітньо-технологічного центру на чолі з генеральним директором Мао Їфеєм (Чжецзян, КНР). Візит відбувся в рамках співробітництва, започаткованого у вересні 2019 року.
Ректор Володимир Ісаєнко зауважив, що в майбутньому, після відкриття Міжнародного центру з підготовки пілотів НАУ, китайські студенти зможуть навчатись не лише на інженерних спеціальностях, а й опановувати професію пілота.
Мао Їфей зазначив, що Центр зацікавлений у співпраці з НАУ та планує популяризувати університет у Китаї. «До весни 2020 року в Китаї працюватиме близько 300 філій, які будуть вести агітаційну роботу з китайськими абітурієнтами. Ми розраховуємо, що завдяки цій співпраці на осінь наступного року 300-500 студентів з Китаю розпочнуть навчання в Національному авіаційному університеті».
За результатами зустрічі сторони підписали Угоду про співробітництво в галузі міжнародної освіти, якою передбачено надання освітніх послуг громадянам КНР, зокрема, здобуття вищої освіти, проходження мовної підготовки, стажування, підвищення кваліфікації тощо.