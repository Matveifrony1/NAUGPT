Заголовок: НАУ та “Бориспіль” поглиблюють співпрацю
Дата: 18/09/2024
URL: https://nau.edu.ua/ua/news/2024/9/nau-ta-“borispil”-pogliblyuyut-spivpratsyu.html
==================================================

Національний авіаційний університет та міжнародний аеропорт “Бориспіль” поглиблюють співпрацю. Зокрема, передбачається розширення програм практики та стажування для студентів різних факультетів НАУ: АКФ, ФАЕТ, ФКНТ, ФТМЛ, Юридичного факультетів. Ці та інші напрямки співпраці обговорювали на двосторонній зустрічі, яка відбулася 16 вересня в міжнародному аеропорті “Бориспіль”.
«
Наша співпраця з НАУ об'єднує покоління авіаторів. Ми зацікавлені у залученні талановитої молоді, і прагнемо, щоб аеропорт «Бориспіль» став вибором №1 для студентів НАУ. Після відновлення повноцінної операційної діяльності нам знадобляться нові фахівці, і ми повинні формувати кадровий резерв вже сьогодні
», - підкреслив Генеральний директор аеропорту «Бориспіль» Олексій Дубревський.
“Стратегічна співпраця НАУ та “Борисполя” - логічний та правильний крок, який підсилить обидві сторони. Вкотре переконуюся у важливості Авіаційного університету для країни і окремих її галузей. Дякую “Борисполю” за готовність стати партнерами в час, коли університет проходить реформування. Це потужний сигнал підтримки та підтвердження того, що НАУ на правильному шляху”, - додав Голова Наглядової ради НАУ Петро Чернишов.
В планах також розробка програм дуальної освіти, коли студенти старших курсів зможуть вивчати профільні дисципліни безпосередньо під час стажування в “Борисполі”. Для аеропорту це дасть можливість відібрати кращих студентів та розглянути варіанти їх подальшого працевлаштування, а для студентів - отримати безцінний досвід реальної роботи. Обговорювали також спільну роботу в межах Офісу кар’єри, який з серпня діє в НАУ. Мета офісу кар’єри - допомогти компаніям-партнерам університету знайти спеціалістів серед студентів Авіаційного. Тож вже скоро будуть доступні актуальні вакансії від аеропорту “Бориспіль”.
“Студенти отримують доступ до реальних об’єктів авіаційної інфраструктури, що дозволяє застосувати теоретичні знання на практиці. Особливо цінним є знайомство з технологіями аеропорту в умовах підвищених ризиків. Фахівці аеропорту можуть проводити семінари що сприятиме підвищенню рівня підготовки студентів та викладачів, а ми зі свого боку - оперативно коригувати освітні програми відповідно до потреб аеропорту”, - прокоментував Святослав Юцкевич, в.о. декана АКФ.
“Співпраця з міжнародним аеропортом Бориспіль відкриває нові можливості для студентів авіаційних спеціальностей ФАЕТ: диспетчерів управління повітряним рухом, фахівців з радіолокації, спеціалістів телекомунікаційних систем. “Бориспіль” може забезпечити місця проходження практик, стажувань, готові до започаткування програм за дуальною формою освіти. А це відкриває принципово нові перспективи для студентів та випускників факультету”, - додав Роман Одарченко, в.о. декана ФАЕТ.
Окремо обговорили залучення науково-професорського складу та студентів до розробки наукових проектів в сфері авіації, а також залучення студентів до до відпрацювання алгоритмів роботи аеропорту в умовах підвищених ризиків та реальної роботи в аеропорті.