Заголовок: СТУДЕНТИ НАУ СЕРЕД КРАЩИХ В УКРАЇНІ З ПИТАНЬ ІНФОРМАЦІЙНО-ПСИХОЛОГІЧНОЇ БЕЗПЕКИ
Дата: 07/04/2017
URL: https://nau.edu.ua/ua/news/2017/4/studenti-nau-sered-krashhih-v-ukraini-z-pitan-informaczijno-psihologichnoi-bezpeki.html
==================================================

Агресивні дії Росії здійснюються для виснаження української економіки і підриву суспільно-політичної стабільності з метою знищення держави Україна і анексії її території. З цією метою використовуються інформаційно-психологічна війна, приниження української мови і культури, фальшування української історії, формування ворожими засобами масової комунікації альтернативної до дійсності викривленої інформаційної картини світу. І це лише частина актуальних загроз національній безпеці нашої держави. З огляду на це, в останні кілька років з`явився новий напрям інформаційної безпеки – захист від інформаційно-психологічних впливів.
Саме цим, без сумніву, важливим питанням була присвячена Всеукраїнська студентська олімпіада «Шляхи та механізми захисту інформаційного простору України від шкідливих інформаційно-психологічних впливів», ІІ тур якої проводився 1-2 квітня на базі Інституту спеціального зв'язку та захисту інформації НТУ України «КПІ імені Ігоря Сікорського». Всього в ІІ турі олімпіади, після попереднього відбору і рецензування наукових робіт, взяли участь 15 команд (45 студентів та курсантів) з вітчизняних військових та цивільних ВНЗ, зокрема:
Харківський національний університет радіоелектроніки,
Одеський національний політехнічний університет,
Ужгородський національний університет України,
Університет державної фіскальної служби (м. Ірпінь),
Національний авіаційний університет,
Київський національний економічний університет,
Київський національний університет будівництва та архітектури,
Європейський університет,
Національна академія Служби безпеки України,
ІСЗЗІ КПІ ім. Ігоря Сікорського.
Олімпіада проводилась у два етапи:
- перший – командні змагання студентів і курсантів;
- другий – індивідуальні змагання студентів і курсантів.
За результатами оцінювання у командному заліку команда «#НАУковці» (науковий кервник к.т.н., доцент С. Гнатюк), що цьогоріч складалась зі студентів кафедри безпеки інформаційних технологій ННІІДС (студенти 3 курсу Олександра Шаховал та Артем Положенцев) і кафедри телекомунікаційних систем ННІАН (студентка 4 курсу Надія Дика) зайняла почесне 3 місце, а в особистому заліку Олександра Шаховал зайняла 1 місце в Україні!