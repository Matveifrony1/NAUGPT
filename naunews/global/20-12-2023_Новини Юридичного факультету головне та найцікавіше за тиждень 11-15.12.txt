Заголовок: Новини Юридичного факультету: головне та найцікавіше за тиждень 11-15.12
Дата: 20/12/2023
URL: https://nau.edu.ua/ua/news/2023/12/novini-yuridichnogo-fakultetu-golovne-ta-naytsikavishe-za-tizhden-11-1512.html
==================================================

Викладачі та студенти Юридичного факультету відвідали бінарну лекцію суддів Конституційного Суду України Галини Юровської та Олега Первомайського
14 грудня
науково-педагогічні працівники та здобувачі вищої освіти Юридичного факультету через Zoom долучилися до
бінарної лекції суддів Конституційного Суду України Галини Юровської та Олега Первомайського на тему «Гарантування права на судовий захист у малозначних спорах».
У вітальній промові пані Галина зазначила, що поява правового інституту малозначних спорів у законодавчому регулюванні національного цивільного процесуального права безпосередньо обумовлена процесом гармонізації законодавства України із законодавством Європейського Союзу. Саме тому Другий сенат Конституційного Суду України на пленарному засіданні 22 листопада 2023 року ухвалив
рішення
у справі за конституційними скаргами щодо відповідності Конституції України (конституційності) пунктів 1, 5 ч. 6 ст. 19, п. 2 ч. 3 ст. 389 Цивільного процесуального кодексу України.
«Досліджуючи правомірність мети запровадження у Кодексі категорії малозначних справ, Суд виходив із того, що визнання справи малозначною та як наслідок її розгляд, за загальним правилом у порядку спрощеного позовного провадження є передумовою додержання розумних строків розгляду справи судом – однієї з основних засад судочинства, визначених Конституцією України (п. 7 ч. 2 ст. 129)», – зазначила
Галина Юровська
.
Суддя
Олег Первомайський
зосередив увагу присутніх на рішеннях у справах: 1) Ashingdane v. the United Kingdom від 28 травня 1985 року (заява №8225/78); 2) Scordino v. Italy (№1) від 29 березня 2006 року (заява №36813/97); 3) Ponka v. Estonia від 8 листопада 2016 року (заява № 64160/11).
Створивши атмосферу «живої дискусії» та завершуючи виступ спікери подякували усім працівникам суду, які сприяють в організації та проведенні даних зустрічей.
Студентка Юридичного факультету взяла участь в усних слуханнях Європейського суду з прав людини
13 грудня
у приміщенні Європейського суду з прав людини (ЄСПЛ) у м. Страсбург відбулися усні слухання щодо прийнятності та суті міждержавної справи
«Україна проти Росії»
за №№ 20958/14 та 38334/18, у яких взяла участь
Юлія Рябоконь
, студентка групи ПР-405Б Юридичного факультету.
Делегацією України на чолі із заступником Міністра юстиції України Іриною Мудрою та Уповноваженою у справах Європейського суду з прав людини Маргаритою Сокоренко разом з Беном Емерсоном KC представлено позицію Уряду України у вказаній справі та надано вичерпну інформацію на питання суддів ЄСПЛ. Варто зазначити, що друга сторона у справі на судове засідання не з’явилась.
«Росія несе відповідальність перед цим Судом за порушення прав людини, вчинені її власними силами, а також за порушення, вчинені її місцевими підлеглими, починаючи з дня державного перевороту»,  – заявила під час засідання
заступниця Міністра юстиції України Ірина Мудра.
Доповідачка підкреслила, що широко поширені та систематичні порушення прав людини, вчинені росією та її ставлениками в Криму, від самого початку були спрямовані проти етнічних та релігійних меншин, проукраїнських активістів та журналістів, військовослужбовців українських Збройних сил, і всіх тих осіб, груп та організацій, які виступали проти російської окупації або, як вважалося, виступають проти російської окупації.
Наразі очікується рішення ЄСПЛ щодо суті заявлених скарг щодо Криму, а також рішення щодо прийнятності та суті справи щодо політичних в'язнів.
«Це був неймовірний день в моєму житті, а розглянута в ЄСПЛ справа ще раз підкреслює необхідність ефективного захисту прав людини в умовах невиправданих злочинів росії», – зазначила
Юлія Рябоконь
у соціальних мережах.
З більш детальною інформацію можна ознайомитися
за посиланням
.
Бінарна лекція як вид презентації матеріалу з навчальної дисципліни «Юридична компаративістика»
12 грудня
доцентка кафедри теорії та історії держави і права Юридичного факультету
Вікторія Череватюк
та консультантка заступниці голови комітету Верховної Ради України з питань зовнішньої політики та міжпарламентського співробітництва, експертка Офісу Ради Європи в Україні, випускниця Юридичного інституту НАУ 2013 року
Олександра Голубпровели для студентів 4 курсу спеціальності 081 «Право» бінарну лекцію з навчальної дисципліни «Юридична компаративістика».
Лекція на тему «Місце правової системи України на правовій карті світу» була побудована у вигляді діалогу викладача і юриста-практика. Саме такий  вид заняття був заздалегідь визначений для даної теми, так як кандидатство України  в ЄС  відкрило  широкі можливості для більш активного долучення нашої країни до європейських цінностей, прискорення політичних, економічних та правових реформ всередині України, а швидкі зміни, що відбуваються у правовій системі нашої держави потребують  використання різних підходів для їх реалізації.
У ході лекції обидва доповідачі окреслили основні вимоги щодо приведення у відповідність законодавства України до положень права ЄС, визначили проблеми  впровадження стандартів ЄС у сфері забезпечення демократії, розкрили етапи становлення верховенства права та захисту прав людини. Спікерами висловлювались різні точки зору щодо проведення правової реформи в Україні, що спонукало студентів  до їх порівняння, сприяло розвитку критичного мислення, толерантності  сприйняття  різного бачення  вирішення дискусійних питань, зокрема у законодавчій діяльності.
Методика бінарної лекції  є інтерактивною педагогічною технікою, основна  мета якої   – розвинути у здобувачів освіти культуру дискусії, вміння формувати власну точку зору, використовуючи наведені лекторами різні погляди на одну проблему.
Міжнародне наукове співробітництво Юридичного факультету із Сухумським державним університетом
На запрошення факультету права та дипломатії Сухумського державного університету (м. Тбілісі, Грузія),
11-14 грудня
завідувач кафедри теорії та історії держави і права Юридичного факультету
Олена Макеєва
, старший викладач
Вероніка Олещенко
та студентка групи ПР-103Б, членкиня гуртка «Актуальні проблеми теорії і практики прав людини»
Ірина Максимчук
взяли участь у
Міжнародній науковій конференції
до 75-ї річниці Загальної декларації прав людини та Конвенції про попередження злочину геноциду та покарання за нього «Виклики Голокосту, покарання злочину геноциду та захист прав людини».
Конференція була організована у два етапи: для науково-педагогічних працівників та для здобувачів вищої освіти. Учасниками з Німеччини, Японії, США, Пакистану, Туреччини, Словенії, України та інших країн були обговорені: проблеми захисту прав людини під час збройних конфліктів; особливості захисту європейських прав людини на рівні держав-членів; юридична відповідальність за злочини проти мирного населення; порушення прав людини в окупованій Абхазії; захист права на особисту недоторканність; відшкодування збитків за зруйноване, втрачене або пошкоджене житло внаслідок військової агресії російської федерації.
11-12 грудня
з вітальним словом до науково-педагогічних працівників звернувся
ректор Сухумського державного університету, професор Зураб
Хонелідзе
, представивши актуальну тему «Європейський вибір – загальні цінності людства».
Декан факультету права і дипломатії Сухумського державного університету Вефхвія Гварамія
виступив із доповіддю «Проблеми міжнародно-правової та політичної оцінки геноциду».
Олена Макеєва, яка виступила членкинею оргкомітету конференції презентувала доповідь
«Міжнародна система захисту прав людини та Україна: актуальні проблеми»,
а  Вероніка Олещенко представила виступ
«Заперечення (невизнання) геноциду як загроза для майбутнього суспільства».
У ході своїх виступів представники Національного авіаційного університету запросили присутніх до участі у майбутніх наукових заходах, організатором яких виступає Юридичний факультет.
13-14 грудня
на студентській конференції Юридичний факультет НАУ представляла здобувачка освіти Ірина Максимчук, виступивши з доповіддю, яка супроводжувалась змістовною презентацією, – «Гармонізація українського законодавства з європейськими стандартами: вплив на суспільний та правовий розвиток України».
Під час таких наукових заходів розширюється наукове співробітництво, що в свою чергу сприяє позитивному іміджу Юридичного факультету Національного авіаційного університету на міжнародному рівні.
Брейн-ринг «Права людини – понад усе»
До відзначення Всеукраїнського тижня права,
12 грудня
кафедрою теорії та історії держави і права спільно з Інформаційно-просвітницьким центром з прав людини Юридичного факультету в режимі відеоконференції проведено брейн-ринг «Права людини – понад усе».
Із вступним словом до присутніх звернулася
завідувач кафедри Олена Макеєва,
яка привітала всіх учасників та побажала їм плідної праці та перемоги.
Доцентка кафедри Ірина Варава
розкрила переваги навчання на Юридичному факультеті та запросила учасників заходу до вступу в НАУ.
У змаганнях взяли участь чотири команди:
«Veritas» – учні гімназії № 260 міста Києва, «Законотворці» – учні ліцею № 1 села Петропавлівська Борщагівка Бучанського району Київської області, «Феміда» – студенти 1 курсу Юридичного факультету,   «Правозахисники» – студенти 1 курсу Факультету транспорту, менеджменту та логістики.
Турнір складався з трьох раундів: перший раунд – юридична розминка «На випередження», другий – «Інтелектуальний штурм», третій  – конкурс майбутніх професіоналів «Аргументована промова» на тему «Україна як соціальна правова держава».
За результатами конкурсу:
1 місце здобула команда «Феміда», 2 місце – «Veritas»,  3 місце – «Правозахисники», 4 місце – команда «Законотворці».
Щиро дякуємо всім учасникам за їх активну громадянську позицію та запрошуємо на наступні  заходи, які відбуватимуться у II семестрі 2023-2024 навчального року.