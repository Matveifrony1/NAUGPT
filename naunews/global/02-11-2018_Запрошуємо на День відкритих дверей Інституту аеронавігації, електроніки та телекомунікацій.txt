Заголовок: Запрошуємо на День відкритих дверей Інституту аеронавігації, електроніки та телекомунікацій
Дата: 02/11/2018
URL: https://nau.edu.ua/ua/news/1/11/zaproshuemo-na-den-vidkritih-dverey-institutu-aeronavigatsii-elektroniki-ta-telekomunikatsiy.html
==================================================

Дата проведення: 10 листопада 2018 року
Час: з 11.00 до 13.00
Адреса: м. Київ, просп. Космонавта Комарова 1, корпус 6, аудиторія 6-205.
Ви дізнаєтеся про:
Ø особливості вступної кампанії-2019;
Ø спеціальності та освітні програми підготовки фахівців інституту;
Ø наукову та міжнародну діяльність інституту;
Ø міжнародні наукові, освітні проекти та програми;
Ø особливості та переваги навчання;
Ø англомовний проект;
Ø організацію самоврядування та дозвілля студентів;
Ø перспективи працевлаштування випускників;
Ø другу вищу освіту;
Ø матеріально-технічну базу;
Ø кваліфікацію науково-педагогічних працівників;
Ø підготовку до ЗНО.
Довідки за тел.: (044) 406–71–25
E-mail: ian@nau.edu.ua, Web-сторінка: www.ian.nau.edu.ua
В рамках Дня відкритих дверей для абітурієнтів заплановані наступні майстер-класи:
1. Керування електронними пристроями.
Фахівці та молоді вчені кафедри електроніки ознайомлять присутніх із сучасними системами керування та останніми інноваціями у робототехніці, – прикладній науці, що займається розробкою автоматизованих технічних систем (роботів) та орієнтованої на створення роботів і робототехнічних систем, призначених для автоматизації складних технологічних процесів і операцій, у тому числі таких, що виконуються в недетермінованих умовах, для заміни людини при виконанні важких, втомливих і небезпечних робіт. Буде охарактеризовано промислову, побутову, авіаційну та екстремальну (військову, космічну) робототехніку. Проект рекомендовано майбутнім інженерам.
Керівник:
завідувач кафедри електроніки, доктор технічних наук, професор Яновський Фелікс Йосипович.
Аудиторія 3-406.
2. Комп’ютеризовані системи управління та робототехніка.
Спеціалісти кафедри аерокосмічних систем управління ознайомлять присутніх із новітніми розробками та принципами керування сучасними електронними пристроями, особливостями вільного читання схем електронних пристроїв, щоб з’ясувати внутрішній склад та принцип дії будь-якого з них. Учасників буде ознайомлено з особливостями проведення діагностики електронних пристроїв, в тому числі комп’ютера. Присутніх навчать, як правильно зробити вибір необхідного електронного пристрою, в тому числі комп’ютерного. У загальному буде представлено проектування, розробку і налагодження різноманітних електронних пристроїв і систем із використанням сучасних інформаційних технологій та продемонстровано основи створення реально працюючих комп’ютерних програм за допомогою алгоритмічних мов.
Керівник:
завідувач кафедри систем управління літальних апаратів, доктор технічних наук, професор Азарсков Валерій Миколайович.
Аудиторія 5-206.
3. Телекомунікаційні системи та мережі.
Спеціалісти кафедри телекомунікаційних систем Навчально-наукового інституту Аеронавігації ознайомлять присутніх із новітніми розробками та принципами функціонування сучасних телекомунікаційних систем та мереж. Учасників буде ознайомлено з особливостями налаштування комп’ютерних мереж з використанням сучасних безпроводових та проводових мережевих пристроїв, відеоспостереження. Присутніх навчать, як правильно налаштувати мережевий пристрій. У загальному буде представлено проектування, розробку і налагодження різноманітних телекомунікаційних систем та мереж із використанням сучасних інформаційних технологій.
Керівник:
завідувач кафедри телекомунікаційних систем, доктор технічних наук, професор Конахович Георгій Филимонович.
Аудиторія 3-224.
4. Авіоніка сучасних літаків.
Майстер-клас передбачає ознайомлення з комп’ютеризованою і високоавтоматизованою авіаційною електронікою сучасних повітряних суден, за допомогою якої забезпечуються польоти на будь-яких висотах, удень і вночі, в складних метеоумовах, а також здійснюється безперервний контроль за режимами польоту і вирішуються складні задачі керування та орієнтування у повітряному просторі.
Керівник:
завідувач кафедри авіоніки Павлова Світлана Вадимівна.
Аудиторія 5-403.
5. Майстер-клас “Перспективна радіолокація”.
Більшість людей почувши слово “радіолокація” уявляють собі величезні антени, цілі будинки із обладнанням та суворих військових, або інженерів в аеропортах. Насправді, сучасні радари можуть мати розміри кредитної картки, а Google навіть вбудував радіолокатор у наручний годинник!
Під час майстер класу учасники дізнаються про історію створення та розвитку радіолокаційних систем світу та України, сучасні та перспективні тенденції їх використання у різноманітних галузях: військовій, авіакосмічній, автомобільній, метеорологічній, медичній, картографічній та інших; навчаться розрізняти типи радіолокаторів та будуть знати принципи їх роботи. Побачать, хто в Україні виробляє радари, і навіть дізнаються, як можна створити власний радіолокатор!
Керівник:
завідувач кафедри авіаційних радіоелектронних комплексів Васильєв Володимир Миколайович.
Аудиторія 3-209.
6. Майстер-клас в лабораторії супутникових технологій.
За допомогою програмного забезпечення та обладнання лабораторії супутникової навігації учасник майстер-класу має можливість побачити комп’ютерну візуалізацію руху навігаційного супутника GPS навколо Землі, налаштувати приймач на роботу з його сигналами і здійснити прийом інформації. Ми розкажемо і покажемо чому одні супутники подібні в небі на падаючі зірки, а інші ніколи не змінюють свого положення. Навчимо, як по антенах супутникового телебачення визначити напрями на сторони Світу в різних частинах земної кулі!
Керівник:
професор кафедри аеронавігаційних систем Конін Валерій Вікторович.
Аудиторія 11-321.
7. Майстер-клас в лабораторії центру практичної підготовки фахівців обслуговування повітряного руху.
На диспетчерському тренажері ви можете ознайомитись з обладнанням диспетчерських пунктів УПР, структурою диспетчерських пунктів та секторів, правилами ведіння радіообміну між екіпажом та авіадиспетчером, набути вмінь керувати повітряним рухом та взаємодіяти із суміжними пунктами управління повітряним рухом (УПР).
Керівник:
старший викладач кафедри аеронавігаційних систем Семененко Валерій Борисович.
Аудиторія 11-328.
8. Майстер-клас в лабораторії диспетчерських тренажерів.
На 2-D тренажері-симуляторі літака ЯК-18Т ви потренуєтесь пілотувати літак в умовах, схожих на реальні, наприклад, політ по колу над аеропортом Бориспіль, спостерігати за показниками численних віртуальних індикаторів кабіни пілота
Керівник:
доцент кафедри аеронавігаційних систем Аргунов Генадій Федорович.
Аудиторія 11-319.
9. Радіомоніторинг та радіорозвідка.
Під час майстер класу учасники здійснять вимірювання параметрів радіовипромінювання та проведуть пошук їх джерел. До параметрів, які будуть вимірюватись, відносяться частоти випромінювань, амплітуди, спектральний склад, за якими визначають клас сигналу та вид інформації, а також виявлення місцезнаходження джерела. За отриманими даними вирішуються такі задачі: забезпечення електромагнітної сумісності, виявлення небажаних джерел радіовипромінювання, оптимізація розташування радіоелектронних засобів на певній ділянці місцевості або на певному об’єкті.
Керівник:
доцент кафедри радіоелектронних пристроїв та систем Габрусенко Євгенко Ігорович.
Аудиторія 3-312.