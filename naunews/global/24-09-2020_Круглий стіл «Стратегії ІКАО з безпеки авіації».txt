Заголовок: Круглий стіл «Стратегії ІКАО з безпеки авіації»
Дата: 24/09/2020
URL: https://nau.edu.ua/ua/news/2020/veresen/krugliy-stil-strategii-ikao-z-bezpeki-aviatsii.html
==================================================

Інститут ІКАО НАУ в онлайн-форматі провів круглий стіл «Стратегії ІКАО з безпеки авіації» у рамках IX Всесвітнього конгресу «Авіація в XXI столітті». Модераторами круглого столу виступили директор Інституту ІКАО Галина Суслова та в.о. директора ІМСО Дмитро Бугайко.
Участь у роботі круглого столу взяли почесний доктор НАУ, професор Королівського Інституту Технологій Адріан Хосе Кабесас Моралес (Adrian Jose Cabezas Morales), представник Lufthansa Technik Сомора Шандор (Somoza Šandor), директор Державної авіаційної адміністрації Республіки Молдова Євген Коштей (Eugen Costei), аудитор з авіаційної безпеки авіакомпанії Montenegro Airlines Любіца Вуйанович (Ljubica Vujanovich). До обговорення долучились інспектори з Державної авіаційної служби України; представники авіакомпаній, аеропортів та авіаційних організацій – слухачі курсу «Підготовка державних інспекторів з авіаційної безпеки», що проводиться в НАУ штаб квартирою ІКАО; інструктори та експерти Інституту ІКАО НАУ.
Головна тема круглого столу – впровадження проактивного управління ризиками в умовах пандемії  COVID-19. Галина Суслова ознайомила з новими стратегіями ІКАО щодо функціонування цивільної авіації в умовах пандемії COVID-19. Адріан Хосе Кабесас Моралес виступив з доповіддю «Нові технології зменшення концентрації коронавірусів в замкнутому просторі». Сомора Шандор зосередив увагу учасників на зміні процедур технічного обслуговування повітряних суден в умовах пандемії. Євген Коштей наголосив на впливі пандемії на світовий повітряний транспорт, а Любіца Вуйанович конкретизувала вплив COVID-19 на показники роботи авіакомпаній. Дмитро Бугайко запропонував новітні підходи до випереджаючого управління авіаційними ризиками в контексті забезпечення сталого розвитку національної економіки.
Також серед тем, що обговорювались: роль цивільної авіації у захисті критичної інфраструктури від терористичних атак; особливості спрощення формальностей для безпеки авіації в зв’язку з пандемією COVID-19; інновації технічних засобів огляду, як ключовий пріоритет реалізації Глобального плану забезпечення авіаційної безпеки; вплив рівня підготовки на безпеку авіації; підвищення рівня авіаційної безпеки шляхом удосконалення процедури ідентифікації пасажирів.
Круглий стіл є наступним кроком реалізації стратегічної концепції ІКАО «Жодна країна не залишиться без уваги» (No Country Left Behind).