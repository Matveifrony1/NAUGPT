Заголовок: Перевтілення душі у слові
Дата: 26/04/2016
URL: https://nau.edu.ua/ua/news/2016/4/perevtilennya-dushi-u-slovi.html
==================================================

23 квітня 2016 року викладач кафедри української мови та культури Навчально-наукового Гуманітарного інституту Н. Сенчило взяла участь у презентації, як автор передмови та літературний редактор, поетичної збірки «Метафор-мози» молодої письменниці з Хмельниччини Наталії Поліщук. Презентація проходила у м. Хмельницькому і зібрала шанувальників та критиків сучасної лірики, а також науковців та журналістів. До літературного обговорення долучилися письменники М. Мачківський та В. Міхалевський, Заслужена журналіст України С. Старостіна, декан Гуманітарно-педагогічного факультету Хмельницького національного університету Л. Станіславова та завідувач кафедри слов’янської філології, доцент Н. Подлевська, художниця і автор ілюстрацій до збірки С. Мельничук. На презентацію завітали і студенти музичного училища, скрипалі та піаністи.
У творах поетеса запропонувала власне відчуття життя. Вона своєрідно розкриває ідею кола як символу безкінечності та універсальної форми. У «Метафор-мозах» авторка творить образ кола на всіх рівнях сприйняття тексту: від візуального до символічного, воно ілюструє збірку та поєднує в собі розмаїття кольорів та значень. Поезія у книзі багатогранна як за тематикою, так і за формою, тому привертає увагу широкого кола читачів.