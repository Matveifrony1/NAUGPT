Заголовок: Співпраця з Університетом Систану і Белуджистану
Дата: 12/02/2018
URL: https://nau.edu.ua/ua/news/1/2/spivpratsya-z-universitetom-sistanu-i-beludzhistanu.html
==================================================

12 лютого 2018 року на запрошення НАУ університет відвідали представники Університету Систану і Белуджистану (УСБ) (Ісламська республіка Іран). До складу делегації увійшли ректор УСБ д-р Аліреза Бандані, помічник ректора д-р Реза Мухаммад Каземі, помічник ректора пан Сальман Рафтари, та перекладач пан Чингіз Пірасте
.
Від Національного авіаційного університету гостей приймали в. о. ректора НАУ Володимир Ісаєнко, проректор з міжнародного співробітництва Валерій Чепіженко, начальник Відділу міжнародних зв'язків В'ячеславТимохін, директор НН ІАЕТ Ігор Мачалін та в. о. директора НН АКІ Сергій Дмитрієв. Метою візиту було налагодження співпраці і підписання Меморандуму про взаєморозуміння.
Гостей привітав в. о. ректора Володимир Ісаєнко. Він зробив короткий екскурс у історію ВНЗ, розповів про основні вектори роботи і детально зупинився на перспективних напрямках розвитку. На сьогодні це – оновлення матеріально-технічної бази і посилення міжнародного співробітництва, зокрема, з ICAO. Наразі уже зроблені перші кроки в напрямку реалізації довгострокових стратегій, наприклад, підписані спільні з ICAO програми про технічну підтримку та підготовку кадрів. Навколо ICAO, акцентував в. о. ректора, сьогодні формується своєрідний кластер авіаційних ВНЗ, які готуватимуть якісно нову генерацію авіаційних фахівців, і НАУ – в їх числі.
Крім того, університетом налагоджена співпраця із 140 вишами світу. У пріоритеті – навчальні заклади авіаційного та технічного профілів. І саме тому НАУ особливо зацікавлений у співпраці із Університетом Систану і Белуджистану.
Іранська сторона, своєю чергою, подякувала за гостинність. Ректор УСБ відзначив тісну співпрацю та велику кількість дотичних сфер двох країн, що, власне, і привело його та колег до стін НАУ. У якості основних напрямів співпраці він запропонував механічний та електроінжинирінг, комп'ютерні технології, програми обміну студентами та викладачами, подвійні дипломи та створення спільного наукового видання для публікацій результатів українсько-іранських наукових досліджень. У перспективі планується охопити нанотехнології та авіаційні напрямки. Реалізацію цих амбітних планів значно спрощує функціонування в НАУ англомовного проекту.
Обговоривши усі питання, партнери підписали Меморандум про взаєморозуміння, який стане початком тривалої та плідної співпраці.
У рамках візиту делегація також оглянула навчальні потужності університету і відвідала Музей історії НАУ та навчальний ангар.