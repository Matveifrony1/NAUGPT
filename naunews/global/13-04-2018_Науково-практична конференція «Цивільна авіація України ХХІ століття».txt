Заголовок: Науково-практична конференція «Цивільна авіація України ХХІ століття»
Дата: 13/04/2018
URL: https://nau.edu.ua/ua/news/1/4/naukovo-praktichna-konferentsiya-czivilna-aviatsiya-ukraini-hhi-stolittya.html
==================================================

12 квітня 2018 р. в Міжнародний День авіації та космонавтики відбулася науково-практична конференція «Цивільна авіація України ХХІ століття», організована в межах І Міжнародного симпозіуму Гуманітарний дискурс мультикультурного світу: наука, освіта, комунікація. Конференція присвячена 85-річчю Національного авіаційного університету та 15-річчю Навчально-наукового гуманітарного інституту. На форумі крім членів оргкомітету та доповідачів були присутні викладачі та студенти різних інститутів НАУ .
Директор НН гуманітарного інституту, професор А. Гудманян від імені адміністрації Національного авіаційного університету привітав учасників конференції та зачитав телеграму-привітання від президента ВАТ «Мотор Січ» Героя України В. Богуслаєва. В тексті телеграми зазначено, що НАУ «є одним із найпотужніших вищих навчальних закладів у світі, за 85-річну історію в стінах НАУ підготовлено понад 250 тисяч висококваліфікованих спеціалістів, серед яких відомі вчені, керівники авіаційних компаній, підприємств і організацій…», а «гуманітарний інститут забезпечує авіаційну індустрію висококваліфікованими фахівцями гуманітарних і соціально-політичних спеціальностей».
Тематика доповідей була присвячена трьом основним напрямкам - тенденціям вітчизняного літакобудування на сучасному етапі, інноваційному розвитку інфраструктури цивільної авіації України таавіаційній освіті в Україні у ХХІ ст. У програмі конференції були заявлені 27 доповідачів. На конференції із підвищеним інтересом були заслухані, зокрема, виступи  І. Зелінського – начальника відділу інформаційно-аналітичного забезпечення Державної авіаційної служби України, Г. Суслової  – професора, керівника Інституту ІКАО НАУ, В. Личика  – доцента НАУ, голови комітету авіаційної наземної техніки Асоціації «Аеропорти України» цивільної авіації, Д. Бугайко – доцента НАУ, заступника начальника відділу міжнародних зв’язків та ін. Виступи доповідачів, як зазначив заступник голови оргкомітету професор В. Гребенніков, засвідчили, що Україна і нині залишається  не тільки авіаційною державою, але й зберігає статус однієї з 9 передових держав з-поміж 192 країн членів Міжнародної організації цивільної авіації, які проектують, створюють, експлуатують, готують висококваліфікованих авіаційних фахівців, демонструють свої досягнення на  міжнародних авіасалонах та надають певну допомогу іншим країнам.
: