Заголовок: «Шляхами подвигу, шляхами бойової слави»
Дата: 12/11/2014
URL: https://nau.edu.ua/ua/news/2014/12/shlyaxami-podvigu-shlyaxami-bojovoi-slavi.html
==================================================

10 листопада 2014 року в Юридичному інституті з нагоди звільнення України та Києва від німецьких окупантів відбулось засідання Центру медіації. На ньому вшанували пам'ять воїнів, які загинули в боях за визволення України, та мирного населення, яке постраждало від фашистських загарбників.
Василь Юрченко (група ПР-202) у виступі «Визволення України: героїзм та трагедія» (до Дня визволення України від фашистських загарбників - 28 жовтня 1944 року) дослідив основні етапи перебігу військових дій на території України під час Другої Світової війни. Доповідач, акцентуючи увагу на людських і матеріальних втратах, зазначив, що саме в Україні вирішувалася доля війни в Європі. Адже на території нашої країни проводилася більшість великомасштабних операцій 1941-1944 років, які, зрештою, вирішили долю всієї війни.
Данило Усик (група ПР-303) у доповіді «Подвиг не підвладний часу» (до Дня визволення Києва - 6 листопада 1943 року) проаналізував події вересня-жовтня 1943 року на Букринському та Лютізькому плацдармах і зауважив, що визволення Києва стало центральною подією в битві за Україну, а битва за Київ стоїть у ряду тих, що вирішили долю Другої світової та Великої Вітчизняної воєн.
«Наш рідний Київ завжди буде пам'ятати» зазначила Валерія Москвіна (група ПР-305) та підкреслила, що пам'ять про захисників, визволителів міста-героя Києва увічнена пам'ятками історії та культури, відіграє важливу роль у формуванні громадянської позиції молоді, готовності до виконання свого обов'язку перед Батьківщиною.
Ознайомитися з доповідями студентів можна в рубриці «Молодь і закон» на сайті Юридичного інституту: www.law.nau.edu.ua.