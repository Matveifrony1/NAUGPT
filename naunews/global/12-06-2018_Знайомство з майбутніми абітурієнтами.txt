Заголовок: Знайомство з майбутніми абітурієнтами
Дата: 12/06/2018
URL: https://nau.edu.ua/ua/news/1/6/znayomstvo-z-maybutnimi-abiturientami.html
==================================================

Кафедра історії та документознавства НН ГМІ постійно дбає про поповнення великої студентської сім’ї НАУ. Початок цього літа ознаменувався проведенням відкритої лекції із десятикласниками з різних регіонів України. Адже вже за рік вони стануть вступниками до вищої школи і тому роботу зі спрямування їх до нашого університету потрібно проводити заздалегідь.
5 червня 2018 року професор кафедри історії та документознавства Андрій Чуткий у рамках профорієнтаційного, освітнього проекту «Літня школа-2018» провів лекцію на тему «Київська Русь – провідна держава середньовічної Європи». В ній увагу майбутніх абітурієнтів було зосереджено на ключових досягненнях України минулого, показано їх зв'язок і вплив на сучасність. Важливо це не лише для кращого оволодіння історичними знаннями, але й тому, що лише повага до своєї держави формує справжнього громадянина і допомагає примножувати досягнення пращурів. Недарма ж мудрі люди називають історію вчителькою життя.
Після розповіді про здобутки України в ті часи, які дозволяють пишатись своєю країною і понині, лектор пояснив, що нового досягли наступні покоління українців для поповнення скарбниці вітчизняної науки, освіти, культури. Фахівець підкреслив важливість здобуття вищої освіти та пояснив переваги навчання у НАУ.
Особливу увагу він зосередив на гуманітарних студіях та на важливій ролі правильної розбудови вітчизняного інформаційного простору – завдання, що забезпечуються в процесі викладання дисциплін на кафедрі історії та документознавства. Тож сподіваємось, що чимало зі слухачів зроблять правильні висновки і вже за рік стануть нашими студентами, а в подальшому – своєю професійною діяльністю примножать славу НАУ.