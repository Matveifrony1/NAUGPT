Заголовок: Оголошення про проведення конкурсу на посаду президента Державного некомерційного підприємства «Державний університет «Київський авіаційний інститут»
Дата: 24/07/2025
URL: https://nau.edu.ua/ua/news/2025/7/24055.html
==================================================

Державне некомерційне підприємство «Державний університет «Київський авіаційний інститут» (далі - Київський авіаційний інститут) оголошує конкурс на посаду президента Київського авіаційного інституту, який є учасником експериментального проєкту щодо розвитку автономії деяких закладів вищої освіти згідно з постановою Кабінету Міністрів України від 6 вересня 2024 р. № 1029.
Відповідно до Порядку реалізації експериментального проєкту щодо розвитку автономії деяких закладів вищої освіти, затвердженого постановою Кабінету Міністрів України від 6 вересня 2024 р. № 1029, конкурс проводиться Наглядовою радою Київського авіаційного інституту у формі співбесіди з кандидатом.
Кандидат на посаду Президента Київського авіаційного інституту повинен відповідати таким вимогам:
вільно володіти державною мовою;
мати досвід роботи не менше п’яти років на керівних посадах підприємств, установ, організацій, закладів освіти незалежно від форми власності або 10 років на педагогічних, науково-педагогічних посадах закладу вищої освіти;
відповідати вимогам доброчесності.
Додаткові вимоги:
кандидат повинен вміти (мати здібності) розв'язувати перспективні завдання розвитку Київського авіаційного інституту, залучати фінансові ресурси для забезпечення його діяльності з основних напрямів розвитку і здійснювати контроль за використанням зазначених ресурсів, ефективно взаємодіяти з державними органами та органами місцевого самоврядування, науковою громадськістю, суспільно-політичними організаціями та суб’єктами господарської діяльності з питань розвитку та підвищення якості освітньої діяльності та конкурентоспроможності Київського авіаційного інституту, бути здатним до розробки та виконання Стратегії Київського авіаційного інституту, розробки та виконання його фінансового плану,  здійснення інноваційної та наукової діяльності.
Не може бути обрана на посаду Президента особа, яка:
за рішенням суду визнана недієздатною або дієздатність якої обмежена;
має судимість за вчинення кримінального правопорушення, якщо така судимість не погашена або не знята в установленому законом порядку;
визнана винною у вчиненні кримінального правопорушення та позбавлена права обіймати певні посади або займатися певною діяльністю;
за рішенням суду була визнана винною у вчиненні корупційного правопорушення;
піддавалася адміністративному стягненню за вчинення правопорушення, пов’язаного з корупцією;
підпадає під дію
частини третьої
статті 1 Закону України «Про очищення влади»;
є членом Наглядової ради Київського авіаційного інституту.
Особи, які бажають взяти участь у конкурсі, подають наступні документи:
заява у довільній формі про участь у конкурсі, в якій зазначаються реквізити документа, що посвідчує особу та підтверджує громадянство України, адреса проживання та адреса електронної пошти (за наявності), а також інформація про застосування або незастосування до кандидата обмежень, встановлених частиною другою статті 42 Закону України “Про вищу освіту”. У заяві кандидат зазначає, що він не є членом Наглядової ради Київського авіаційного інституту;
резюме в довільній формі із зазначенням реквізитів документів про вищу освіту, про науковий ступінь та вчене звання (за наявності), а також серійного номера державного сертифіката про рівень володіння державною мовою;
копії документів про вищу освіту та про науковий ступінь і вчене звання (за наявності) (у разі відсутності інформації про них у Реєстрі документів про освіту Єдиної державної електронної бази з питань освіти);
копія трудової книжки (у разі наявності) та/або копії інших документів, які підтверджують стаж роботи (у разі наявності) або відомості про трудову діяльність з реєстру застрахованих осіб Державного реєстру загальнообов’язкового державного соціального страхування;
проект плану стратегічного розвитку Київського авіаційного інституту.
Строк подання заяв: 14 робочих днів з дня розміщення оголошення про проведення конкурсу на офіційному веб-сайті Міністерства освіти і науки України – з 24 липня 2025 р. по 12 серпня 2025 р. (включно).
Конкурс проводиться за участі ТОВ «КОРН ФЕРРІ» - українського підрозділу міжнародного консалтингового холдингу Korn Ferry.
Документи подаються у паперовій формі (поштовим відправленням на адресу Київського авіаційного інституту -  03058, Україна, м.Київ, пр. Гузара Любомира 1, нарочно м.Київ, пр. Гузара Любомира 1, каб. 140) або в електронній формі шляхом надсилання на офіційну адресу електронної пошти Київського авіаційного інституту -
peterch@kai.edu.ua
.
Конкурс проводиться Наглядовою радою у формі співбесіди з кандидатом за адресою Київського авіаційного інституту. Співбесіди з кандидатами проводитимуться 26 серпня 2025 року. У разі, якщо у конкурсі братимуть участь понад сім кандидатів, співбесіди з кандидатами проводитимуться 26 та 27 серпня 2025 року.
За додатковою інформацією (одержання необхідних даних для складання проекту плану стратегічного розвитку, тощо) звертатись за номером:
+38 (063) 835 65 69
(WhatsApp, Viber).