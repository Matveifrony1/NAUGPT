Заголовок: Традиції та інновації в обговоренні наукових проблем
Дата: 12/11/2015
URL: https://nau.edu.ua/ua/news/2015/11/tradiczii-ta-innovaczii-v-obgovorenni-naukovix-problem.html
==================================================

10 листопада 2015 р. у Навчально-науковому Гуманітарному інституті відбувся Всеукраїнський науково-практичний семінар молодих науковців, аспірантів, студентів (з міжнародною участю) «Мова і культура як форми людського буття і свідомості нації». Захід організували  кафедра української мови та культури НН ГМІ та кафедра філологічних та природничих дисциплін (Факультет по роботі з іноземними студентами). Семінар проводився з метою об’єднання інтелектуального потенціалу дослідників у галузі лінгвокультурології. Спираючись на традиції та науковий досвід, він був спрямований на розширення горизонтів міждисциплінарних зв’язків українського мовознавства та культури. Традиційно семінар відкрив директор НН ГМІ – д.філол.н, професор А. Гудманян.
Учасниками семінару стали викладачі, аспіранти та студенти НАУ, Інституту мовознавства ім. О. Потебні НАН України, Київського національного університету ім. Т. Шевченка, Національного педагогічного університету ім. М. Драгоманова, Київського університету ім. Б. Грінченка, Східноукраїнського національного університету ім. В. Даля, Національної академії керівних кадрів культури і мистецтв, Київського університету туризму, економіки і права, Луганського національного аграрного університету, Кіровоградського державного педагогічного університету ім. В. Винниченка.
Тематика виступів відображала багатоаспектність наукових досліджень української культури, літератури, фольклору, проблем функціонування та розвитку української мови, особливості сучасного комунікативного простору. Частина семінару була проведена у інноваційному форматі «воркшоп», де учасники набували практичного досвіду через динамічне знання, а саме - окреслювали тенденції розвитку сучасної української культури в глобалізованому світі, а також надавали дефініції сучасним культурологічним термінам.