Заголовок: ФЕСТИВАЛЬ РЕТРОАВТОМОБІЛІВ У ДЕРЖАВНОМУ МУЗЕЇ АВІАЦІЇ
Дата: 23/04/2015
URL: https://nau.edu.ua/ua/news/2015/4/festival-retroavtomobiliv-u-derzhavnomu-muzei-aviaczii.html
==================================================

24-26 квітня в Державному музею авіації Національного авіаційного університету проходитиме Другий міжнародний фестиваль старовинних автомобілів «РЕТРО АВТО ФЕСТ- 2015».
Експозиція являтиме собою понад 400 машин періоду 1930-1970 рр. виробництва СРСР, США, Німеччини, Франції та інших європейських країн. Серед автоветеранів – багато легковиків (у тому числі «автокласика» 30—50-х років), 15 автобусів, 10 вантажівок, а також велика колекція мотоциклів Harley Davidson.
У програмі свята – презентації колекцій, дефіле старовинних авто, слалом на «старих тачках», з`їзд автомобільних фан-клубів, проведення відкритих змагань «Кращий механік України», офіційний етап з тюнінгу та автозвуку EMMA Україна тощо.
Також в рамках автошоу відбудеться конкурс на звання кращого водія автобуса міста Києва на Кубок КП «КИЇВПАСТРАНС». Конкурс, який покладе початок відродження програми оцінки професійної майстерності серед водіїв автобусів, таксі і вантажівок, проходить під патронатом Автомобільної Федерації України та в рамках міжнародної програми FIA - ACTION FOR ROAD SAFETY.
Для дітей на спеціальному майданчику проводитимуться конкурси та різноманітні шоу; працюватиме виставка масштабних моделей автомобілів.
У вартість вхідного квитка на фестиваль входить можливість також оглянути експозицію Державного музею авіації, що включає понад 90 бойових і цивільних літаків, гелікоптерів, «безпілотників», численні зразки авіаційних озброєнь.
Святкову атмосферу створять виступи українських музичних гуртів та виконавців. На території музею працюватимуть кафе та ресторани.
Час роботи - з 10.00 до 20.00 кожного дня.
Додаткову інформацію про «РЕТРО-АВТО-ФЕСТ- 2015» можна отримати на сайті
http://www.oldcarfest.com.ua