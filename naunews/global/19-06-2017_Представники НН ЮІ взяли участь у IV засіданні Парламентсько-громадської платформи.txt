Заголовок: Представники НН ЮІ взяли участь у IV засіданні Парламентсько-громадської платформи
Дата: 19/06/2017
URL: https://nau.edu.ua/ua/news/2017/6/predstavniki-nn-yui-vzyali-uchast-u-iv-zasidanni-parlamentsko-gromadskoi-platformi.html
==================================================

15 червня 2017 року на запрошення радника із зв’язків з Парламентом і громадянським суспільством Консультативної місії Європейського Союзу Алана Скурбаті професори НН ЮІ Національного авіаційного університету Дмитро Беззубов та Надія Армаш  взяли участь у IV Засіданні парламентсько-громадської платформи, яка щорічно проходить під егідою Консультативної місії Європейського союзу (EUAM) з реформи сектору цивільної безпеки та Координатора проектів в Україні Організації з безпеки та співробітництва в Європі (ОБСЄ).
Тематикою зустрічі цього разу було обрано виклики та можливості підвищення ефективності кримінальних розслідувань в Україні.
Голова Консультативної місії ЄС в Україні Кястутіс Ланчинскас у вітальному слові відмітив, що КМЄС разом з іншими міжнародними партнерами з середини 2015 року проводила аналіз практики здійснення кримінальних розслідувань в Національній поліції України і дійшла висновку, що система кримінальних розслідувань в Україні за рівнем ефективності поступається європейській. Її належному функціонуванню суттєво заважає використання застарілої пост-радянської структури кримінальних розслідувань, а також складність процедур, передбачених Кримінальним процесуальним кодексом. Саме тому Консультативна Місія ЄС та Координатор проектів ОБСЄ активно надають правоохоронним органам України рекомендації стратегічного характеру та підвищують їхню обізнаність щодо найкращої практики ЄС.
Міністр внутрішніх справ України Арсен Аваков наголосив на готовності України впроваджувати досвід міжнародних партнерів в правоохоронній сфері. «Наші партнери розуміють, що не всі рецепти, які підходять для однієї чи іншої країни, універсальні і для нашої держави. І ми маємо можливість реалізувати тут гнучкий підхід з застосуванням найкращого досвіду цивілізованих держав» - зауважив глава МВС. Міністр внутрішніх справ також відзначив позитивну тенденцію підвищення ефективності діяльності правоохоронних органів та рівня довіри до них населення.
Голова Національної поліції України Сергій Князєвтеж відмітив позитивні зрушення у правоохоронній сфері, що відбулися в державі за останні роки. Голова НПУ доповів про результати пілотного проекту на базі Бориспільського відділу поліції, що об’єднав функції оперативників та слідчих під єдине підпорядкування. «Такий підхід вже успішно випробуваний в країнах ЄС, зокрема в Чеській Республіці, Литві, Польщі та Румунії. Наразі пілотний проект розповсюджено на вісім регіонів України. Очікувані результати: зменшення бюрократії та підвищення ефективності кримінальних розслідувань через об’єднання функцій оперативників та слідчих під єдине підпорядкування. Ця реформа — перший крок до створення інституту детективів в поліції» - зазначив Сергій Князєв.
Подальше обговорення відбувалось в форматі трьох експертних дискусій стосовно рекомендацій Консультативної місії Європейського союзу.