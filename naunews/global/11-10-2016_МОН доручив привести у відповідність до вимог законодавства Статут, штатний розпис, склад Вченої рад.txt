Заголовок: МОН доручив привести у відповідність до вимог законодавства Статут, штатний розпис, склад Вченої ради та Наглядової ради університету  – офіційний лист Міністерства
Дата: 11/10/2016
URL: https://nau.edu.ua/ua/news/2016/10/mon-doruchiv-privesti-u-vidpovidnist-do-vimog-zakonodavstva-statut-shtatniy-rozpis-sklad-vchenoi-radi-ta-naglyadovoi-radi-universitetu-–-ofitsiyniy-list-ministerstva.html
==================================================

Сьогодні до НАУ надійшов офіційний лист Міністерства освіти і науки України №1/11-12763 від 03.10.2016 р. за підписом першого заступника міністра В.В. Ковтунця, в якому йдеться про опубліковані на веб-сайті МОН України рекомендації та пропозиції Комісії з перевірки скарг і звернень громадян, що надійшли до Міністерства освіти і науки України щодо Національного авіаційного університету.
Перший заступник міністра освіти і науки України доручив виконуючому обов’язки ректора НАУ В.М. Ісаєнку врахувати у своїй подальшій діяльності та повідомити про результати врахування наступних пропозицій Комісії:
вжити невідкладних заходів для приведення Статуту Університету у відповідність до Закону України «Про вищу освіту»;
увести зміни до штатного розпису;
привести склад і діяльність Вченої ради Університету до встановлених Законом України «Про вищу освіту» вимог, зокрема, стосовно участі в її роботі виборних представників студентів (курсантів);
переглянути склад Наглядової ради Університету та посилити її керівництво.
В. о. ректора НАУ Володимир Ісаєнко та колектив університету вже розпочали відповідну роботу, спрямовану на виконання зазначених рекомендацій і лист МОН України з цього приводу додатково закцентував цю роботу як пріоритетну з точки зору забезпечення діяльності та розвитку НАУ з чітким дотриманням вимог законодавства.
Позитивним є також те, що така робота проводиться в університеті спільно з усіма трудовими колективами навчально-наукових інститутів НАУ, в рамках робочих  зустрічей із ними адміністрації ВНЗ, а також в межах консолідованої діяльності спеціально утворених робочих груп.