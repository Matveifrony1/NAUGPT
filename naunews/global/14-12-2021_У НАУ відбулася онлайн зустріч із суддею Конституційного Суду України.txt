Заголовок: У НАУ відбулася онлайн зустріч із суддею Конституційного Суду України
Дата: 14/12/2021
URL: https://nau.edu.ua/ua/news/2021/12/u-nau-vidbulasya-onlayn-zustrich-iz-suddeyu-konstitutsiynogo-sudu-ukraini.html
==================================================

13 грудня відбулася онлайн-зустріч науково-педагогічних працівників та здобувачів вищої освіти Юридичного факультету (ЮФ) Національного авіаційного університету з суддею Конституційного Суду України, кандидатом юридичних наук, Заслуженим юристом України Галиною Юровською.
Відкриваючи захід, декан ЮФ НАУ Ірина Сопілко висловила слова вдячності Конституційному Суду України за підтримку та сприяння в проведенні Тижня права та особисто Галині Юровській за постійне впровадження конституційних цінностей в різні сфери суспільних відносин.
Презентуючи тему доповіді «25 знакових рішень Конституційного Суду України», суддя проаналізувала юридичний статус Конституційного Суду України, його місце та роль серед органів державної влади.
Предметом обговорення також стали:
- незалежність Конституційного Суду України;
- інститут конституційної скарги;
- тлумачення законів;
- статус державної мови тощо.
Галина Юровська зупинилась на важливих принципах, що визначають конституційну цінність - рівність та справедливість. Суддя відзначила, що Конституція України визначає рівність громадян перед законом, рівність людей у своїй гідності та правах, а також окреслила низку рішень Конституційного Суду України, в яких Суд, зокрема, визначав рівність та недопущення дискримінації як конституційний принцип національної юридичної системи України.
Окремо була акцентована увага слухачів на питаннях гендерної рівності чоловіків і жінок. «Питання гендерної рівності це не питання про жінок, а про права людини, рівні можливості, засоби до їх реалізації. Закони за своїм змістом мають бути проникнуті ідеями соціальної справедливості, свободи та рівності і держава повинна забезпечити механізми реалізації рівних можливостей. Водночас акцент у питанні гендерної рівності має ставитися не на тому, що жінці треба надати права чоловіка або навпаки, а на можливості вільно обирати чоловіком та жінкою свою соціальну роль у суспільстві», - зазначила пані Галина.
Висловлюємо подяку Галині Юровській за згоду прийняти участь у заході, організованому Юридичним факультетом до Всеукраїнського тижня права.