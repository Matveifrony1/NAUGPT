Заголовок: Проблеми термінології: сучасний аспект
Дата: 23/03/2018
URL: https://nau.edu.ua/ua/news/1/3/problemi-terminologii-suchasniy-aspekt.html
==================================================

20 березня 2018 р. відбувся традиційний ІІ Міжкафедральний круглий стіл «Проблеми термінології: сучасний аспект». До організації та проведення заходу долучилися чотири кафедри Навчально-наукового гуманітарного інституту (кафедра української мови та культури, кафедра англійської філології і перекладу, кафедра іноземної філології та кафедра соціальних технологій). Завідувачі кафедр-співорганізаторів І. Бурлакова, С. Сидоренко, О. Ковтун, Л. Котикова, об’єднані спільною тематикою досліджень у термінологічній галузі, акцентували увагу студентів на актуальних термінологічних проблемах сьогодення. На захід була запрошена Л. Халіновська – к. філол. н., молодший науковий співробітник відділу граматики та наукової термінології Інституту української мови НАН України. Термінолог виступила з доповіддю про запозичення термінів з німецької мови. Старший викладач Т. Чухліб представила лексикографічний доробок кафедри української мови та культури. Студенти в свою чергу оприлюднили результати дослідження про англійські та німецькі запозичення в авіаційній термінології, абревіатури, акроніми сучасної терміносистеми. Доповіді Л. Халіновської та студентів викликали жваву дискусію, підтвердивши необхідність проведення таких заходів.