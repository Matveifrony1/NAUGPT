Заголовок: Мала академія наук України Київської області завітала до науковців НАУ
Дата: 21/10/2016
URL: https://nau.edu.ua/ua/news/2016/10/mala-akademiya-nauk-ukraini-kiivskoi-oblasti-zavitala-do-naukovtsiv-nau.html
==================================================

20 жовтня 2016 року на базі Національного авіаційного університету відбулася настановна конференція з учнями-членами Малої академії наук України Київської області за ініціативи Департаменту освіти і науки Київської обласної державної адміністрації та Київського обласного позашкільного навчального закладу «Мала академія наук учнівської молоді».
Головна мета заходу
–
розвиток і підтримка творчих, здібних та обдарованих школярів; залучення їх до науково-дослідницької діяльності в різних галузях науки; задоволення освітніх потреб шляхом залучення до гурткової роботи, до інтелектуальних заходів та перебування в науковому середовищі, в т. ч. вищої школи.
Учасники та гості відвідали виставку-презентацію навчально-наукових інститутів НАУ, приймальної комісії, науково-технічної бібліотеки, кафедри військової підготовки, коледжів, а також побували вони на екскурсії у Музеї історії університету та навчальному ангарі. У заході взяли участь понад 450 учнів 9–11 класів та 56 науковців із провідних ВНЗ України, серед них: Національний авіаційний університет, КНУ ім. Т. Г. Шевченка, НТУ «КПІ ім. І.  Сікорського», НПУ ім. М. Драгоманова, Київський міжнародний університет. Серед учасників були також представники НАН України, НАПН України, Академії наук
Вищої школи України, відомі журналісти та письменники.
Відкрила пленарне засідання директор КОКПНЗ «Мала академія наук учнівської молоді», к. пед. н., член Національної спілки письменників України Т. Петровська , яка окреслила здобутки МАН за минулий навчальний рік та презентувала плідну діяльність закладу.
З вітальним словом до учнів-членів МАН звернувся в. о. ректора НАУ, д. б. н., проф. В. Ісаєнко.  Він відзначив важливість створення умов школярам державою для розвитку науково-дослідної та експериментальної роботи, адже саме вони поповнять лави науковців не тільки України, але й світу та виконувати конструкторські та винахідницькі роботи у різних галузях науки і техніки. Володимир Миколайович побажав конференції та науковим відділенням творчого натхнення та результативної плідної роботи спільно з науковцями.
На пленарному засіданні з науковими доповідями виступили: директор МАН України, к. філос. н. О. Лісовий ; д. т. н., с. н. с.  В. Чепіженко; д. пед. н., проф. О. Митник ; к. філол. н., проф. І. Ющук ; член правління ТОВ «Знання», заслужений журналіст України В. Василашко ; к. с.-г. н., доц. О. Олешко ; к. т. н., доц. А. Мініцький ; переможці III етапу Всеукраїнського конкурсу-захисту учнів-членів МАН В. Барильченко та А. Петриняк
.
У рамках заходу в навчальних аудиторіях та лабораторіях НАУ було проведено 12 наукових відділень та 63 наукових секцій, по завершенню яких на учнів чекали цікаві майстер-класи та презентації навчально- наукових інститутів.
Співучасниками конференції та наукових секцій були провідні кафедри ННІ університету та Інститут доуніверситетської підготовки. Керівник проекту – д. пед. н., проф. Н. Муранова.