Заголовок: Творча співпраця з КНУ ім. Тараса Шевченка
Дата: 23/04/2018
URL: https://nau.edu.ua/ua/news/1/4/tvorcha-spivpratsya-z-knu-im-tarasa-shevchenka.html
==================================================

20 квітня 2018 року в рамках «Тижня психології в НАУ» студенти спеціалізації «Практична психологія» та викладачі кафедри педагогіки та психології професійної освіти Навчально-наукового гуманітарного інституту стали учасниками ХХ Міжнародної конференції молодих науковців «Проблеми особистості в сучасній науці: результати та перспективи дослідження». Її щороку організовує факультет психології Київського національного університету ім. Тараса Шевченка.
Конференція проходила у незвичному форматі, містячи широкий спектр глобальних проблем сучасної психології: від становлення особистості, мотиваційних чинників її розвитку – до теорії змови.
Учасникам був представлений незвичний перформанс «Укриття» трупи соціального театру, яку складають студенти КНУ ім. Тараса Шевченка, що працює за методикою Театру пригноблених Аугусто Боаля. У виставі звучала болюча тема війни на Сході України.
На завершення конференції учасники мали можливість узяти участь у професійних майстер-класах. Майстер-клас «Настільна гра «Нейромережа» провів практичний психолог, експерт-психолог телеканалу СТБ та Українського радіо і радіо «Промінь» Наріман Дарвішов. Дана гра моделює базові анатомічні та фізіологічні  особливості роботи мозку, побудови нейрональних мереж. Майстер-клас «Діагностика в емоційному моделюванні. Або як побачити все й одразу» провів психолог, сімейний психотерапевт, тренер, голова Секції системної сімейної психотерапії Київської філії Української спілки психотерапевтів, експерт-психолог телеканалів СТБ, «1+1», «Україна», «Київ», «Новий канал» Володимир Миколенко. Автор методики продемонстрував, як на реальному прикладі вона працює з діагностичним запитом клієнта й дозволяє прояснити власні емоції і почуття.
Конференція продемонструвала сучасний вимір науки, змінюючи теоретичність на практичність, переосмислюючи її, роблячи актуальною, доступною і цікавою.
Колектив кафедри педагогіки та психології професійної освіти та студенти щиро дякують організаторам конференції, колективу кафедри психології розвитку факультету психології КНУ ім. Тараса Шевченка на чолі з доктором психологічних наук, професором Оленою Власовою зі сподіваннями подальшої творчої співпраці.