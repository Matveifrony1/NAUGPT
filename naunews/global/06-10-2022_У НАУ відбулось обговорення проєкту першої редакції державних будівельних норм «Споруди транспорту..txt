Заголовок: У НАУ відбулось обговорення проєкту першої редакції державних будівельних норм «Споруди транспорту. Аеродроми»
Дата: 06/10/2022
URL: https://nau.edu.ua/ua/news/2022/10/u-nau-vidbulos-obgovorennya-proektu-pershoi-redaktsii-derzhavnih-budivelnih-norm-sporudi-transportu-aerodromi.html
==================================================

28 вересня у Національному авіаційному університеті було проведено громадське обговорення проєкту першої редакції Державних будівельних норм «Споруди транспорту. Аеродроми», розробленого робочою групою під керівництвом декана Факультету архітектури, будівництва та дизайну (ФАБД) НАУ Віктора Карпова.
Розробка будівельних норм здійснюється на замовлення Міністерства розвитку громад та територій України для встановлення на основі параметричного методу нормативних вимог до проєктування та будівництва аеродромів, аеродромних споруд та комплексів.
Науковий керівник проєкту, д.і.н. Віктор Карпов оприлюднив основні етапи розроблення будівельних норм та звернув увагу на проблемні питання, пов’язані з впровадження параметричного методу нормування процесів проектування та будівництва аеродромів.
Відповідальний виконавець, завідувач кафедри комп’ютерних технологій будівництва та реконструкції аеропортів д.т.н. Олександр Лапенко ознайомив присутніх зі структурою документа, особливостями його складових.
В обговоренні взяли участь представники наукової спільноти Національного авіаційного університету, Національного транспортного університету, Асоціації «Аеропорти України» цивільної авіації, Державного підприємства «Державний науково-дослідний інститут будівельних конструкцій», Національного університету «Чернігівська політехніка», Державного підприємства «ДерждорНДІ», Комунального підприємства «Аеропорт Вінниця» та інші.
Отримані зауваження і пропозиції будуть розглянуті робочою групою та враховані під час підготовки другої редакції.
З проєктом Державних будівельних норм «Споруди транспорту. Аеродроми» можна ознайомитись за
посиланням
.