Заголовок: НПК «Мультимедійні технології в освіті та інших сферах діяльності»
Дата: 16/11/2016
URL: https://nau.edu.ua/ua/news/2016/11/npk-multimediyni-tehnologii-v-osviti-ta-inshih-sferah-diyalnosti.html
==================================================

9-10 листопада 2016 р. в Навчально-науковому інституті Комп’ютерних інформаційних технологій (НН ІКІТ) відбулася VII всеукраїнська науково-практична конференція «Мультимедійні технології в освіті та інших сферах діяльності». Захід організовано кафедрою комп’ютерних мультимедійних технологій ННІКІТ НАУ спільно з Інститутом інформаційних технологій і засобів навчання НАПН України та Українським мовно-інформаційним фондом НАН України.
Конференція була відкрита спільною доповіддю «Мультимедіа в контексті цифрової дидактики» завідувача відділу діалогових та навчальних систем Міжнародного навчального центру інформаційних технологій та систем НАН та МОН України А. Манако та завідувача кафедри КММТ ННІКІТ професора С. Лободи.
Широку дискусію викликали доповіді співробітників Інституту інформаційних технологій і засобів навчання НАПН України: заввідділом відкритих освітньо-наукових інформаційних систем С. Іванової, провідного наукового співробітника А. Яцишин, а також доповіді наукового колективу видавництва «Розумники», працівників науково-дослідного відділення захисту інформації «Бар’єр» ПАТ «НДІ ЕМП» тощо.
Наочність доповіді «Мультимедійні технології у сучасних тренінгових системах» доцента кафедри КММТ О. Бобарчука та провідного методиста ТОВ «Інститут новітніх технологій в освіті» Н. Соловйової викликала неабиякий інтерес. Усі охочі змогли власноруч протестувати інтерактивний лазерний тренажер для відпрацювання навичок стрільби зі стрілецької зброї.
Слід зазначити, що конференція поступово набуває міжнародного розголосу. Цього року до наукового комітету долучилися вчені із закордону: професор Джордж Хагерті (George Hagerty), президент коледжу Бікона, почесний президент Університету Франкліна Пірса (м. Нью Хемпшір, США); доктор Філіпп Флурі (Philipp Fluri) заступник директора Центру DCAF з питань безпеки, розвитку та верховенства права, виконавчий директор Центру DCAF з питань безпеки, розвитку та верховенства права (м. Женева, Швейцарія; м. Брюссель, Бельгія); доктор Войцех Велскоп (Wojciech Welskop), проректор з навчальної роботи та якості освіти Вищої школи бізнесу і наук про здоров’я (м. Лодзь, Польща).
Колектив кафедри КММТ НН ІКІТ висловлює щиру подяку учасникам конференції за представлені цікаві матеріалиФ та сподівається на подальшу плідну співпрацю в сфері розвитку мультимедійних технологій.