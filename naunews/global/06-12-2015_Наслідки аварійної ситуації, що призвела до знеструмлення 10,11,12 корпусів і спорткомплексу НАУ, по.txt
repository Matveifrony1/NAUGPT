Заголовок: Наслідки аварійної ситуації, що призвела до знеструмлення 10,11,12 корпусів і спорткомплексу НАУ, подолано
Дата: 06/12/2015
URL: https://nau.edu.ua/ua/news/2015/12/naslidki-avarijnoi-situaczii-shho-prizvela-do-znestrumlennya-101112-korpusiv-i-sportkompleksu-nau.html
==================================================

О 6 год. 28 хв. 5 грудня спрацював захист на підстанції 35кВ ГВФ. Були автоматично відключені 4 ТП (4642, 4643, 4357, 3528). Без електроживлення залишились корпуси НАУ 10, 11, 12 і спорткомплекс. Під час з'ясування причин встановлено, що аварійне відключення трапилось через пошкодження кабелю 10кВ від ТП-4357 (в бік будівництва за адресою Донця, 2-А). Ця лінія, що знаходиться на балансі забудовника, була відключена для пошуку місця пошкодження та вжиття заходів щодо приведення електролінії в належний стан.
Служба головного енергетика НАУ, яка вжила всіх належних заходів для відновлення о 8 год.45 хв. електроживлення корпусів і спорткомплексу університету, очікує адекватних заходів із боку забудовника. Головний енергетик НАУ Євген Чепуштанов з цього приводу зауважив: "Слід відмітити, що відновлення електропостачання на будівництві по вул. Донця, 2-А, може бути здійснено лише після ремонту кабелю, його лабораторних випробувань 3-х кратною напругою та огляду кабельної воронки в ТП 4357 уповноваженими особами забудовника, перелік яких має бути погоджений університетом для надання доступу в ТП університету". Проректор з адміністративно-господарської діяльності НАУ Валентин Войцехівський також підтвердив цю позицію і підкреслив: "Це вкрай важливо для недопущення в подальшому аварійних ситуацій, пов'язаних із забезпеченням будівництва житлових будинків на території державного вищого навчального закладу "Національний авіаційний університет", які можуть перешкодити навчальному процесу".