Заголовок: НАУ + Revisior = зворотній зв’язок мрії
Дата: 06/06/2024
URL: https://nau.edu.ua/ua/news/2024/6/nau-revisior-zvorotniy-zv’yazok-mrii.html
==================================================

Національний авіаційний університет розпочинає системне партнерство та співробітництво
з українським стартапом Revisior
, що вже встиг зарекомендувати себе на ринку: більш ніж 100 компаній довіряє свій сервіс цій компанії. Якщо ви не чули про таку, то ми залюбки розповімо. Саме завдяки рішенням цієї компанії ви неодноразово могли надавати відгуки щодо сервісу в потягах Укрзалізниці, у відділеннях Nova Post, MEEST, в улюблених рестораціях та магазинах, які ви регулярно відвідуєте (Varus, СІМ23, New Balance, Pandora, Obnova).
4 червня
Меморандум про співпрацю підписали
Ксенія Семенова
, в.о. ректора НАУ, та
Сергій Шапіренко
, фаундер та директор компанії Revisior.
Спільні проєкти Авіаційного та Revisior: що очікує на нас попереду
В рамках партнерства університет спільно з компанією
буде реалізовувати великий проєкт,
метою якого є впровадження в НАУ комплексної системи зворотного зв’язку та NPS (індекс підтримки / лояльності). Відтепер
кожен студент НАУ зможе поділитися враженнями
від прослуханої лекції чи практичного заняття, воркшопу, відвіданого заходу, навчання в університеті в цілому, відгуками щодо сервісу, послуг, наданих деканатами, різними структурними підрозділами університету, щодо умов в гуртожитках та аудиторіях закладу. І зробити все це легко, зручно, незалежно та не витрачаючи багато часу на складні форми та паперові анкети. За посиланням чи QR-кодом, декілька простих дій — і готово!
Співробітники університету також можуть скористатися технологічним рішенням
та надати зворотній зв'язок щодо питань, процесів, умов, сервісів, які лежать в площині бренду роботодавця.
По той бік системи адміністрація університету, менеджер цього важливого проєкту
отримають всю інформацію в режимі реального часу
, працюють зі зручними дашбордами, бачать статистику та аналітику. Система Revisior все це автоматизує та мінімізує людський фактор. Саме вона допоможе побачити всі процеси в університеті очима його стейкхолдерів, отримати фактори лояльності та невдоволення та детальну статистику по відгуках. І все це дозволяє реагувати, змінювати, трансформувати процеси, сервіси не раз на рік, а тут і зараз.
Отримали зворотній зв'язок — проаналізували, пропрацювали, внесли зміни – покращили!
Також університет планує
використовувати цю зручну систему під час вступної кампанії
(зворотній зв'язок від вступників та батьків щодо роботи Приймальної комісії, комунікацій тощо), для розбудови бренду роботодавця шляхом отримання відгуків від існуючих та нових співробітників щодо процесів працевлаштування, адаптації, супроводу сервісними функціями, під час крос-функціональної взаємодії з колегами та багато-багато іншого.
Ксенія Семенова, в.о. ректора НАУ:
«НАУ трансформується та змінюється. Багато процесів відбувається достатньо стрімко. Але зараз це
—
результат проактивності топ-менеджменту та окремих проєктних команд, людей, які зацікавлені в цих змінах. Нам дуже важливо зробити ініціаторами та учасниками цих трансформацій наших студентів та співробітників. А це, на мій погляд, можливо, коли у них є можливість і зручне рішення для надання зворотного зв’язку, коли це не примусова та не цікава історія, а реальний інструмент впливу на те, що відбувається в університеті. Таку систему ми знайшли, час її впровадити на всіх рівнях. Це має стати нашою культурою
—
конструктивна критика та пропозиції щодо покращення з одного боку та оперативна реакція на це, реальні дії, спільні проєкти зі всією спільнотою НАУ
—
з іншого».
Сергій Шапиренко, фаундер та директор компанії «Revisior»:
«Це перший проєкт Revisior з закладом вищої освіти, хоча і раніше наша команда була зацікавлена в таких інтеграціях. Дуже важливий фактор успіху таких проєктів
—
це зацікавленість університету та наявність проєктної команди. І якщо все заплановане та обговорене вийде
—
а я в це вірю
—
то всі переваги користування системою на собі зможе відчути кожна дотична до НАУ людина».
Шукайте невдовзі тематичні банери з QR-кодами
та отримуйте розсилки з посиланнями на короткі зручні анкети та обов’язково долучайтесь, надавайте конструктивний, прозорий та чесний зворотній зв'язок. Саме ви можете стати агентами великих змін в університеті.