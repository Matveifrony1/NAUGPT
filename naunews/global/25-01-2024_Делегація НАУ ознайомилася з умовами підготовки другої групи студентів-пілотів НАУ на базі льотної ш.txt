Заголовок: Делегація НАУ ознайомилася з умовами підготовки другої групи студентів-пілотів НАУ на базі льотної школи FAIR у м.Бенешові (Чехія)
Дата: 25/01/2024
URL: https://nau.edu.ua/ua/news/2024/1/delegatsiya-nau-oznayomilasya-z-umovami-pidgotovki-drugoi-grupi-studentiv-pilotiv-nau-na-bazi-lotnoi-shkoli-fair-u-mbeneshovi-(chehiya).html
==================================================

Під час візиту до Чеської Республіки голова комісії з реорганізації НАУ, в.о. ректора Володимир Шульга, проректор з міжнародного співробітництва і освіти Ірина Зарубінська та помічник ректора Сергій Кондратюк відвідали другу групу студентів НАУ, які навчаються за програмою пілотів на базі льотної школи FAIR у місті Бенешові у рамках спільного українсько-чеського проєкту.
Делегація детально ознайомилася з умовами навчання та проживання студентів, матеріально-технічною базою та організацією навчального процесу. У Бенешові учасники програми підготовки пілотів проживають в комфортних номерах готелю льотної школи, де також є спортзал і кафе. Поряд знаходяться навчальні аудиторії, ангари з літаками, злітний майданчик.
Значну увагу було приділено спілкуванню з нашими студентами та обговоренню всіх питань, що виникають протягом підготовки. «Ви всі знаєте, що через війну українське небо для льотної практики пілотів цивільної авіації закрите. Завдяки допомозі чеського уряду ви отримали можливість навчатися за стандартами  Європейської агенції безпеки авіації і літати за допомогою найкращих професійних інструкторів на базі сучасної льотної школи FAIR. Вірю, що ви скористаєтеся цим шансом сповна», – зазначив в.о. ректора Володимир Шульга.