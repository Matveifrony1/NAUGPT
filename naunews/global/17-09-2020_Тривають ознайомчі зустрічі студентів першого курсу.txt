Заголовок: Тривають ознайомчі зустрічі студентів першого курсу
Дата: 17/09/2020
URL: https://nau.edu.ua/ua/news/2020/veresen/trivayut-oznayomchi-zustrichi-studentiv-pershogo-kursu.html
==================================================

У Національному авіаційному університеті продовжуються зустрічі студентів першого курсу з обраними факультетами та адміністрацією університету.
На Факультеті лінгвістики та соціальних комунікацій на платформі Google Meet відбулася онлайн-посвята, у якій взяли участь понад 300 учасників – студенти першого курсу, їхні батьки, друзі, а також представники навчальних підрозділів факультету. З вітальним словом до них звернулися ректор Володимир Ісаєнко та проректор з навчальної роботи Артур Гудманян, які побажали досягати нових злетів та досягнень, що примножать славні університетські традиції.  Декан факультету Сергій Ягодзінський представив завідувачів кафедр й наставників академічних груп, ознайомив з особливостями навчального процесу під час карантину.
Першокурсників спеціальності «Цивільна безпека» Факультету екологічної безпеки, інженерії та технологій (ФЕБІТ) привітав зі вступом декан Сергій Бойченко. Він представив науково-педагогічний склад і завідувачів кафедр студентам, зауваживши, що «адміністрація та викладачі докладатимуть максимум зусиль, аби виправдати вашу довіру, ваш вибір Національного авіаційного університету». Для студентів провели екскурсію факультетом та кафедрою. Група одразу визначилася зі старостою та отримала перші настанови щодо дистанційного навчання. А ось студенти спеціальності «Хімічні технології та інженерія» під час зустрічі долучилися до щорічної традиції ФЕБІТ: «Посади дерево – збережи планету!», висадивши разом з керівництвом факультету два нових дерева на Алеї Героїв Небесної сотні.