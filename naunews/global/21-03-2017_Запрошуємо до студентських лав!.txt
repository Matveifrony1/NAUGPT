Заголовок: Запрошуємо до студентських лав!
Дата: 21/03/2017
URL: https://nau.edu.ua/ua/news/2017/3/zaproshuemo-do-studentskih-lav.html
==================================================

18 березня 2017 року в Навчально-науковому Юридичному інституті відбувся День відкритих дверей.
Він розпочався із знайомства абітурієнтів зі структурою Навчально-наукового юридичного інституту. Директор інституту Ірина Сопілко розповіла гостям про навчальні дисципліни, за якими здійснюється підготовка студентів-юристів, умови вступної компанії на 2017-2018 н.р., наукове життя студентів, зауважила на додатковій профілізації у галузі повітряного і космічного права, а також познайомила присутніх із керівним науково-педагогічним складом інституту. Голова Студентської ради інституту Тетяна Лукашенко ознайомила абітурієнтів із діяльністю органів студентського самоврядування та творчим життям студентів.
Захід продовжився у криміналістичній лабораторії, де студенти Вікторія Лісова, Владислав Тодчук, Вячеслав Андрієвський розповіли абітурієнтам про трасологію – галузь криміналістичної техніки, яка вивчає матеріально-фіксовані сліди. Студенти надали також консультацію і практичну допомогу у складанні загальної та допоміжної дактилоскопічної формули по 10-пальцевій системі. Потім старшокласники відвідали Залу судових засідань, де студенти 2-4 курсів під керівництвом доцента кафедри кримінального права і процесу Юлії Ланцедової та старшого викладача Ганни Рибікової провели судові дебати з кримінального процесу, в яких продемонстрували свою майстерність та набуті знання.
Наприкінці заходу співробітники Інституту побажали абітурієнтам успішно здати ЗНО та не втратити унікальну можливість відчути атмосферу студентського життя.