Заголовок: Заклади вищої освіти повинні публікувати на сайтах свої освітні програми
Дата: 27/04/2018
URL: https://nau.edu.ua/ua/news/1/4/vidteper-zakladi-vishchoi-osviti-povinni-publikuvati-na-saytah-svoi-osvitni-programi-–-nakaz-mon.html
==================================================

Віднині заклади вищої освіти мають розміщувати на своїх сайтах освітні програми, які в них реалізуються. Це передбачено
наказом МОН України  від  19.03.2018 р. № 253 «Про внесення змін до наказу МОН від 30 жовтня 2017 р. № 1432»
, що вже пройшов реєстрацію в Мін’юсті та опублікований в Офіційному віснику України, повідомляється на сайті МОН.
Разом з освітньою програмою на сайті також мають бути розміщені освітні компоненти, що входять до неї. Окремо заклади вищої освіти повинні повідомити МОН про перелік освітніх програм, започаткованих у межах ліцензованої спеціальності.
«Таким чином ми впроваджуємо ще один механізм для забезпечення прозорості роботи закладів вищої освіти. Обов’язкове оприлюднення на сайтах освітніх програм та їх компонентів дасть змогу, наприклад, абітурієнтам під час вибору вишів для вступу попередньо ознайомитися з програмами та порівняти, що пропонують різні заклади», – зазначив директор департаменту атестації кадрів вищої кваліфікації та ліцензування МОН Андрій Шевцов.
Також у документі передбачено, що на підставі чинних сертифікатів про акредитацію спеціальностей освітні програми ЗВО, які реалізуються ними на бакалаврському, магістерському рівнях вищої освіти та ОКР «молодший спеціаліст», визнаються акредитованими до 1 березня 2019 року.