Заголовок: Підвищення кваліфікації фахівців служб електросвітлотехнічного забезпечення польотів
Дата: 26/06/2019
URL: https://nau.edu.ua/ua/news/2019/6/pidvishchennya-kvalifikatsii-fahivtsiv-sluzhb-elektrosvitlotehnichnogo-zabezpechennya-polotiv.html
==================================================

В Інституті неперервної освіти НАУ проведено курси підвищення кваліфікації за програмою «Системи електросвітлотехнічного забезпечення польотів на аеродромах ЦА».
Курси призначені для фахівців, виробничі обов’язки яких пов’язані з технічною експлуатацією електротехнічних і світлосигнальних систем аеродромів (ССА). Зацікавленість у проходженні навчання виявили представники КП «Міжнародний аеропорт «Запоріжжя», КП ХОР «Херсонські авіалінії», КП «Аеропорт Вінниця», КП «Міжнародний аеропорт «Чернівці» ім. Л. Каденюка», ДП «Міжнародний аеропорт «Житомир» ім. С. П. Корольова» ТОВ «Акорд»,ТОВ «АВІА КОНСАЛТ», Агентства Цивільної авіації Киргизстану.
Навчання проводилось за затвердженою Державіаслужбою програмою відповідно до Сертифікату GH011. Програма курсів передбачала розгляд основних проблем: нові вітчизняні і міжнародні керівні документи в галузі візуального забезпечення польотів на аеродромах цивільної авіації; призначення і роль ССА в процесі забезпечення польотів; керування та контроль ССА. Також обговорювались питання системи електропостачання ССА, методики вибору обладнання ССА за критерієм ціна/якість при її реконструкції та/або модернізації та сертифікації обладнання ССА.
Керівник проекту – доцент кафедри комп’ютеризованих електротехнічних систем та технологій Аерокосмічного факультету Сергій Ванецян. Організаційно-методичне забезпечення навчального процесу здійснювалося фахівцями Навчально-консультативного центру підвищення кваліфікації ННІНО. Телефон для довідок: 406-70-34, e-mail:
kpk@nau.edu.ua
.