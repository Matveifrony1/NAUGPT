Заголовок: «Студвесна-2016». Концерт шостий. ННІАН
Дата: 19/04/2016
URL: https://nau.edu.ua/ua/news/2016/4/studvesna-2016-konczert-shostij-nnian.html
==================================================

15 квітня в Центрі культури та мистецтв Національного авіаційного університету відбувся шостий командний концерт наймасштабнішого фестивалю «Студентська весна-2016». Свій виступ представив Навчально-науковий інститут Аеронавігації.
Для першої частини команда обрала  тему «Як прокинутися і відразу стати багатим». Головному герою, студенту, в один прекрасний день на карточку «впали» всі гроші банку «Хрещатик». З грошима спочатку приходять бурхливі вечірки та дорогі покупки, зате потім виникають проблеми у спілкуванні з друзями та коханою дівчиною. Як гроші розбещують людей, показали студенти ННІАН.
Другу частину команда відкрила брейк-дансом під вокальний супровід. «Фішкою» ННІАН стала участь Ярослава Козачка, який був повноцінним членом команди та протягом усього виступу виконував роль конферансьє. Крім того, Ярослав Вікторович з’являвся перед публікою у різних образах, з жартами та коментарями. Така особливість концертної програми потішила публіку та «запалила» зал.
Потім студенти показали стем про хлопця, який змушений переодягнутися у жіночий одяг, щоб «пробратися» до своєї дівчини через сувору вахту в гуртожитку. Там він зустрічає спочатку сусідок по кімнаті, а потім і кохану. Не пізнаючи свого хлопця у сукні, дівчина вихваляється своїм новим любовним захопленням. Закінчили стем учасники моральним повчанням: «Змінюйте все, крім себе».
Також команда показала хореографічну постановку у стилі твіст та відеоролик з уривками фільмів «Бетмен проти Супермена» та «Марсіянин» з озвученням на тематику НАУ.
У номері оригінального жанру учасник читав реп під біти, які відбивав на фруктах (за допомогою сконструйованого винаходу інституту). Крім того, студенти представили аналог колективу «Kazaky» - «Закозачки», який очолив Я. Козачок.
Наступним номером у концертній програмі інституту став стем про святкування 18-річчя (ранок після гуляння) Т.Г. Шевченка в компанії друзів, а точніше – Ф. Достоєвського, М. Гоголя, Г. Квітки-Основ’яненка та їхні пригоди.
Наприкінці концерту Я. Козачок зачитав реп і на сцену вийшов М. Кулик, який також підіграв у виступі команди і теж зачитав реп. «Реперам» за їхній внесок у концерт учасники команди подарували  футболки «стариків ІАН». Виступ закінчився колективним виконанням пісні про «Студвесну».
Відразу після концерту в соцмережах виступ команди ННІАН активно обговорювався як чемпіонський. Що ж, можливо. Адже протягом усього дня ішов дощ, а це, як відомо, хороший знак.
«Студвесна-2016» триватиме до кінця місяця. Тож ласкаво просимо на концерти!