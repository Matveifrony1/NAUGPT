Заголовок: Національний авіаційний університет – потенційний партнер відомої китайської ІТ компанії «Huawei»
Дата: 06/06/2016
URL: https://nau.edu.ua/ua/news/2016/6/natsionalniy-aviatsiyniy-universitet-–-potentsiyniy-partner-vidomoi-kitayskoi-it-kompanii-huawei.html
==================================================

3 червня 2016 року Національний авіаційний університет відвідала делегація всесвітньо відомої китайської компанії в галузі ІТ технологій «Huawei». Значення такого візиту стане зрозумілішим, якщо хоча б у кількох словах охарактеризувати цього китайського гіганта, який виробляє мобільні телефони, планшети, мережеве обладнання тощо. Зараз компанія посідає друге місце в світі після «Samsung». Річний дохід складає близько 70 мільярдів доларів, компанія прагне довести його до 120 млрд. У наукові розробки щороку «Huawei» інвестує близько 9 млрд. доларів. Компанія має світову мережу своїх представництв.
Саме амбітні плани компанії були спонукальною причиною відвідин НАУ китайськими фахівцями. Вже маючи комерційний офіс в Україні, компанія нині активно вивчає можливості створення в нашій країні ще й наукового центру. Саме з цією метою китайські фахівці і провели в НАУ цілий день, знайомлячись із досягненнями та можливостями університету.
За традицією знайомство з нашим навчальним закладом розпочалося з зустрічі делегації з в.о. ректора НАУ Володимиром Харченком, на якій були також присутні директор ННІ Аеронавігації Валерій Чепіженко, заступник директора цього інституту Роман Одарченко, провідний науковий співробітник Дмитро Бугайко. Групу китайських фахівців протягом роботи в університеті супроводжував завідувач кафедри електроніки, професор Фелікс Яновський.
Володимир Харченко висловив задоволення з такого візиту. Він зазначив, що в НАУ завжди навчалося багато китайців, навчаються вони і нині. Китайці завжди є успішними студентами, оскільки завжди намагаються здобути глибокі професійні знання. Зараз університет підтримує відносини з рядом партнерів з КНР, зокрема з Технологічним університетом Німбо. За час своєї роботи НАУ підготував близько 200 тисяч студентів для 140 країн світу. Нині в університеті здійснюється підготовка насамперед ряду авіаційних спеціальностей, зокрема для 45 країн світу. Виконуються також ряд міжнародних проектів, які є необхідними для України. НАУ розробляє ряд авіаційних тренажерів, НН Аерокосмічний інститут розробляє ряд супутникових технологій, дистанційне зондування, а також розробляє ряд безпілотних авіаційних систем і комплексів.
Гостям було запропоновано переглянути фільм, який знайомить з історією НАУ.
Мета цієї групи фахівців, які працюють в Україні, збір інформації, що стосується можливості створення в Україні наукового центру «Huawei». Для цього вона побуває в кількох ВНЗ в Києві, а також Львові, Харкові та Одесі.
Після візиту до НАУ не передбачалося підписання жодних документів, адже зараз, нагадаємо ще раз, відбувається вивчення умов розширення роботи в Україні. Проте, за попередньою інформацією, побачене і почуте в Національному авіаційному університеті справило на китайських фахівців гарне враження, що дає підстави сподіватися на співробітництво українського університету з потужною світовою компанією в сфері ІТ.
http://ko.com.ua/huawei_izuchaet_vozmozhnost_otkrytiya_v_ukraine_issledovatelskogo_centra_115735