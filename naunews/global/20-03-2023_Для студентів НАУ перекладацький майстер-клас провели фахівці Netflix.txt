Заголовок: Для студентів НАУ перекладацький майстер-клас провели фахівці Netflix
Дата: 20/03/2023
URL: https://nau.edu.ua/ua/news/2023/3/dlya-studentiv-nau-perekladatskiy-mayster-klas-proveli-fahivtsi-netflix.html
==================================================

До студентів кафедри англійської філології і перекладу Факультету лінгвістики та соціальних комунікацій НАУ на запрошення доцента кафедри Ольги Линтвар завітала перекладачка студії Postmodern, наша випускниця 2011 року Олеся Запісочна.
До слова, це одна з трьох студій, які працюють на ринку України у співпраці зі стримінговою платформою Netflix з 2021 року.
Під час зустрічі студенти дізналися про:
- види аудіовізуального перекладу: дубляж, субтитрування, переклад для озвучування;
- факти з історії українського дубляжу;
- особливості роботи перекладача-фахівця з «укладки в губи» (ліпсинк), таймкоди;
- адаптацію кіноматеріалу під потреби українського глядача із врахуванням вимог замовника;
- пріоритет сенсів у протиставленні зміст-форма;
- роботу редакторів, коректорів;
- особистісні якості, необхідні у роботі перекладача кінопродукту;
- та багато-багато цікавезних прикладів-перекладів запрошеної перекладачки.
Процес перекладу захопливий, але потребує знань, творчого підходу і кмітливості. Студенти лишилися у захваті та ставили Олесі безліч запитань.
Перекладачка запросила майбутніх випускників до співпраці, адже від початку роботи Netflix з україномовним ринком роботи у перекладачів значно побільшало.
Крім того, досягнуто домовленностей про співпрацю з Олесею Запісочною як стейкхолдером.
Щиро дякуємо за цікавий та професійний майстерклас, бажаємо успіхів у царині творчого перекладу і до зустрічі!