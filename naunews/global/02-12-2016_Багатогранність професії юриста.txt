Заголовок: Багатогранність професії юриста
Дата: 02/12/2016
URL: https://nau.edu.ua/ua/news/2016/12/bagatogrannist-profesii-yurista.html
==================================================

28 листопада 2016 року студенти  груп ПР-503М, ПР-502М Навчально-наукового Юридичного інституту Валерія Якуненко, Людмила Такаджі, Тетяна Сіроченко, Юлія Лобода, Арміне Манукян разом із доцентом кафедри теорії та історії держави і права  Вікторією Череватюк провели урок конфліктології для учнів 9-11 класів СЗШ № 174 та № 26  Солом’янського району м. Києва.
Важливою складовою професійного рівня юриста є його практичні навички і вміння, зокрема розв’язувати різного типу конфлікти. Ідея розробки та проведення уроку «Попередження та вирішення педагогічних та сімейних конфліктів» належала самим студентам. Вони прагнули реалізувати свої теоретичні знання, отримані під час вивчення навчальної дисципліни «Конфліктологія» на практиці.
Учням до розгляду була запропонована інформація про основні причини конфліктів, стилі поведінки в конфліктах, способи їх попередження та розв’язання. Старшокласники активно долучалися до обговорення та вирішення ситуативних завдань, що спонукало їх шукати шляхи виходу із конфліктів, а студенти продемонстрували своє вміння використовувати необхідний інструментарій та швидко і правильно орієнтуватися в реальних конфліктних ситуаціях.
Саме завдяки практичному застосуванню отриманих теоретичних знань виявляється самостійність студента, розкривається його ініціативність, здатність критично мислити, адекватно оцінювати власні можливості, а також ухвалювати рішення та надавати необхідні рекомендації, як і в який спосіб, вирішувати  проблеми, що виникають через конфлікти.