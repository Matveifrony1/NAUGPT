Заголовок: Представниці НАУ пройшли стажування в архівах Литви
Дата: 26/06/2018
URL: https://nau.edu.ua/ua/news/1/6/predstavnitsi-nau-proyshli-stazhuvannya-v-arhivah-litvi.html
==================================================

У червні 2018 року викладачі кафедри історії та документознавства НН ГМІ завідувач кафедри, д.і.н., проф. Ірина  Тюрменко, доценти кафедри, к.і.н. Людмила Божук та Леся Халецька пройшли стажування за програмою наукової архівістики в Новому державному архіві Литви за темою «Збереження, доступ і використання інформаційних ресурсів литовських архівів: політика та технології».
У межах програми вивчалися управління електронним документообігом в системі архівних установ Литви, надання громадянам послуг у віддаленому доступі, інтегральна система адміністративних послуг і послуги, що надаються відвідувачам. Викладачі кафедри ознайомилися з інформаційною системою електронного архіву та веденням нагляду за справочинством, процесом передавання електронних документів до державного архіву засобами інформаційної системи електронного архіву.
Представниці НАУ також відвідали Каунаський державний регіональний архів, де познайомилися з формуванням архівних фондів, упорядкуванням документів у державному архіві, організацією виставок, вимогами, підбором документів для публікації у віртуальних виставках і соціальних мережах, з інформаційною системою електронного архіву та пошуком інформації. Крім цього, відбулася зустріч з заступником директора Литовського державного історичного архіву Альфонсасом Тамуниласом, який ознайомив з діяльністю архіву, сховищами, вимогами для збереження документів та унікальними документами XIV-ХІХ ст., зокрема, українського походження, які зберігаються в історичному архіві.
У рамках  стажування відбулися  робочі зустрічі з головним архіваріусом Литви  доктором  Рамоюсом Крауєлісом; директором Нового державного архіву Литви  Іреною Касцюшкевічюте і завідувачем відділу Нагляду за управлінням документами цього архіву Дануте Контримавічене; заступником директора  Каунаського державного регіонального архіву Лідією Панушкене. та завідувачем відділу Нагляду за управлінням документами цього архіву Крістіною Станішауске.
Отримані під час стажування теоретичні знання будуть втілені в науковій і навчально-методичній роботі викладачів кафедри історії та  документознавства з метою підвищення якості підготовки фахівців зі спеціальності 029 «Інформаційна, бібліотечна та архівна справа».
Інформація про стажування відображена на сайті Нового державного архіву Литви:  https://www.archyvai.lt/lt/lvna_naujienos/lvna-lankesi-stazuotojos-brez.html