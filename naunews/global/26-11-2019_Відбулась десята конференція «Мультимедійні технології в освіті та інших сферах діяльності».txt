Заголовок: Відбулась десята конференція «Мультимедійні технології в освіті та інших сферах діяльності»
Дата: 26/11/2019
URL: https://nau.edu.ua/ua/news/2019/11/vidbulas-desyata-konferentsiya-multimediyni-tehnologii-v-osviti-ta-inshih-sferah-diyalnosti.html
==================================================

Кафедрою комп’ютерних мультимедійних технологій Факультету міжнародних відносин проведено десяту науково-практичну конференцію з міжнародною участю «Мультимедійні технології в освіті та інших сферах діяльності». Співорганізатори: Український мовно-інформаційний фонд НАН України, Інститут інформаційних технологій і засобів навчання НАПН України та Академія спеціальної педагогіки ім. Марії Гжегожевської (м. Варшава, Республіка Польща).
У конференції взяли участь понад 80 науковців, викладачів, аспірантів, магістрантів та студентів з навчальних і наукових закладів України та зарубіжжя. З вітальним словом до учасників конференції звернувся перший заступник голови Київської організації Національної спілки журналістів України, заслужений журналіст України Віктор Пасак.
На пленарному зсіданні з доповіддю про застосування мультимедійних технологій для створення музеїв техніки виступив заступник Голови правління з питань захисту інформації ПАТ «НДІ ЕМП» Олександр Провозін. Доповідь «Машинне навчання з використанням мікрокомп’ютерів» презентував доцент НТУУ «КПІ імені Ігоря Сікорського» Сергій Могильний. Завідувач відділом Інституту інформаційних технологій і засобів навчання НАПН України Світлана Іванова виступила з доповіддю «Система Google Analytics як засіб моніторингу веб-ресурсів освітніх і наукових закладів». Конференція також була присвячена п’ятнадцяти навчальним рокам випуску фахівців кафедри КММТ. Про це зі своїм повідомленням виступив перший завідувач кафедри – професор Микола Мелешко.
Під час конференції відбулася презентація книги Віктора Пасака «Америкою – пішки», макет якої розробили і виконали магістранти кафедри комп’ютерних мультимедійних технологій Тетяна Бесараб та Михайло Порубай.