Заголовок:Для студентів продовжили безкоштовний доступ до курсів Coursera

Дата: ----------
URL: https://lib.nau.edu.ua/item/?post_id=443
==================================================
Для студентів продовжили безкоштовний доступ до курсів Coursera
Міністерство освіти і науки України продовжує співпрацю з платформою онлайн-освіти «Coursera». Заклади вищої освіти та студенти зможуть безоплатно користуватися курсами Coursera for Campus до 31 липня 2024 року.

МОН розпочало співпрацю з платформою з березня 2022 року. За цей час 250 українських закладів вищої освіти отримали необмежений доступ до 8 700 курсів. А понад 56 000 українських слухачів уже пройшли 180 000 курсів та отримали сертифікати.

Coursera переклала українською мовою понад 4000 курсів та запустила нові функції на основі штучного інтелекту для більш персоналізованого та інтерактивного навчання.  Тепер найпопулярніші курси «Наука про благополуччя» від Єльського університету, «ШІ для кожного» від DeepLearning.AI і «Що таке наука про дані?» від IBM доступні українською.

«Для нас велика честь продовжувати партнерство з Міністерством освіти і науки України, щоб українські студенти мали доступ до якісної освіти в ці складні часи. Coursera й надалі підтримуватиме їхній навчальний шлях, використовуючи можливості штучного інтелекту, перекладаючи курси українською та надаючи необмежений доступ до платформи», — сказав Джефф Маґіонкалда, генеральний директор Coursera.

Серед курсів платформи українські студенти віддають перевагу навчанню з цифрових та технічних спеціальностей. Найпопулярніші з них:

Англійська для науки, технологій, інженерії та математики (Університет Пенсільванії);
Програмування для всіх (Початок роботи з Python) (Університет Мічигану);
Основи управління проєктами (Google);
Нейронні мережі та глибоке навчання (DeepLearning.AI);
Основи дизайну взаємодії з користувачем (UX) (Google);
Англійська для розвитку кар’єри (Університет Пенсільванії);
HTML, CSS і Javascript для веброзробників (Університет Джонса Гопкінса);
Основи: Data, Data, Everywhere (Google);
SQL для наукових даних (Університет Каліфорнії);
Вступ до інтерфейсної розробки (Meta).
Долучитися до онлайн-платформи «Coursera».

Більше інформації 