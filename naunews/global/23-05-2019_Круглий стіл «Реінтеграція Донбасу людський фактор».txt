Заголовок: Круглий стіл «Реінтеграція Донбасу: людський фактор»
Дата: 23/05/2019
URL: https://nau.edu.ua/ua/news/2019/5/krugliy-stil-reintegratsiya-donbasu-lyudskiy-faktor.html
==================================================

Міжнародно-правові аспекти  та економічні чинники реінтеграції Донбасу,  роль громадянського суспільства  та освіти обговорили учасники круглого столу «Реінтеграція Донбасу: людський фактор». Співорганізаторами заходу виступили громадська спілка «Енергія миру» та Національний авіаційний університет.
Учасники круглого столу підняли питання необхідності перехідної міжнародної адміністрації як гаранта комплексної реінтеграції Донбасу і залучення міжнародної гуманітарної допомоги. Окреслено червоні лінії компромісу в переговорах з Росією з реінтеграції Донбасу в її людському вимірі (проблеми амністії, подвійного громадянства, мови), стигматизації в ході реінтеграції населення Донбасу. Розглянуто реальні стимули для повернення населення у Донбас після закінчення конфлікту та шляхи зміцнення української ідентичності.
Серед учасників круглого столу:  перший Президент України Леонід Кравчук, екс-віце-прем’єр-міністр України Костянтин Грищенко, президент ГО «Українстька асоціація зовнішньої політики» Володимир Хандогій, екс-голова Верховної Ради України Володимир Рибак та громадський діяч, голова Наглядової Ради ГС «Енергія миру» Людмила Русаліна та інші. Модератори – екс-прем’єр-міністр Юрій Єхануров та професор Маріупольського державного університету Юрій Макогон.
Ректор Володимир Ісаєнко у своїй доповіді «Роль і місце Національного авіаційного університету у процесі реінтеграції Донбасу» поділився практичним досвідом відновлення навчального процесу та матеріально-технічної бази Слов’янського коледжу, який протягом трьох місяців перебував під окупацією. «Подальша реконструкція інфраструктури коледжу та створення рекреаційних зон забезпечать відповідні умови для здобуття освіти і фаху мешканцями Донбасу та сприятимуть реінтеграції регіону».