Заголовок: Володимиру Ісаєнку вручено диплом почесного віце-президента Асоціації інноваційних технологій для ремонту та обслуговування автомагістралей та злітних смуг
Дата: 12/02/2018
URL: https://nau.edu.ua/ua/news/1/2/volodimiru-isaenku-vrucheno-diplom-pochesnogo-vitse-prezidenta-asotsiatsii-innovatsiynih-tehnologiy-dlya-remontu-ta-obslugovuvannya-avtomagistraley-ta-zlitnih-smug.html
==================================================

12 лютого 2018 року в рамках продовження співпраці Національний авіаційний університет відвідала китайська делегація. До її складу увійшли представники компанії Xinjiang Communications Construction Group Co., Ltd (XCCG), яка спеціалізується на будівництві злітних смуг, автомобільних доріг та залізниць, комунальних та гідротехнічних споруд, складуванні та транспортування, фінансових інвестиціях, оренді техніки та обладнання, проектно-дослідницьких роботах, а також проектних, консультаційних та виробничих питаннях. Компанію представляли заступник Генерального директора міжнародного бізнес-департаменту XCCG Liu Junke та перекладачі компанії. З боку Національного авіаційного університету гостей зустрічали в. о. ректора Володимир Ісаєнко, директор НН ІЕБ Олександр Запорожець, керівник Відділу міжнародних зв’язків В’ячеслав Тимохін, а також представники НН АКІ, НН ЮІ та НН ІАП.
Під час урочистої зустрічі Володимиру Ісаєнку було вручено диплом почесного віце-президента Асоціації інноваційних технологій для ремонту та обслуговування автомагістралей та злітних смуг – альянсу, до складу якого сьогодні входять 32 потужні китайські компанії з будівництва автомобільних і залізничних доріг та злітно-посадкових смуг. Володимир Ісаєнко подякував китайським партнерам за честь і запевнив їх у готовності НАУ до співпраці. У перспективі – охоплення не лише сфери покриття злітно-посадкових смуг, а й усієї інфраструктури галузі. Крім того, очільник університету відзначив, що у МОН уже озвучений українсько-китайський проект, який дозволить студентам працювати  навчатися і працювати одночасно, переймаючи іноземний досвід та отримуючи навички роботи.
Нагадаємо, що результатом першої зустрічі сторін, яка відбулася 1 лютого 2018 року, стало підписання сторонами Меморандуму про взаєморозуміння. На часі – обговорення питань проходження українськими студентами практики у представництві XCCG в Україні та проведення компанією досліджень на лабораторній базі НАУ.