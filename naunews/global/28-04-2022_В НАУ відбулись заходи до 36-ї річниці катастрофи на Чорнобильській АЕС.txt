Заголовок: В НАУ відбулись заходи до 36-ї річниці катастрофи на Чорнобильській АЕС
Дата: 28/04/2022
URL: https://nau.edu.ua/ua/news/2022/3/v-nau-vidbulis-zahodi-do-36-i-richnitsi-katastrofi-na-chornobilskiy-aes.html
==================================================

Чорнобильська трагедія, яка сталася 26 квітня 1986 року, торкнулася кожного українця. У 36-у річницю катастрофи на Чорнобильській АЕС у Національному авіаційному університеті відбулися заходи присвячені цій сумній даті.
Так, кафедрою архітектури та просторового планування Факультету архітектури, будівництва та дизайну (ФАБД) було проведено круглий стіл на тему: «Узагальнення досвіду проєктування і будівництва поселень для переселенців за Чорнобильською будівельною програмою». Під час заходу відбулося узагальнення унікального досвіду організації праці архітекторів та будівельників, набутого у перші місяці та роки після аварії. Виступи студентів були присвячені прикладам швидкого реагування на основі архітектурного проєктування та будівництва м. Славутич, а також поселень для забезпечення переселенців необхідним житлом, об’єктами громадського обслуговування, будівництву об’єкта «Укриття», формуванню майбутніх туристичних маршрутів зоною відчуження та багатьом іншим питанням. Також до круглого столу долучились і студенти-магістри Інституту інноваційної освіти Київського національного університету будівництва та архітектури.
Крім того, студенти та викладачі кафедри економіки повітряного транспорту Факультету економіки та бізнес-адміністрування (ФЕБА) вшанували пам’ять жертв радіаційних аварій та катастроф, висловили глибоку шану героїзму ліквідаторів, військових, медиків, персоналу, вченим, всім причетним до ліквідації наслідків аварії на Чорнобильській АЕС.