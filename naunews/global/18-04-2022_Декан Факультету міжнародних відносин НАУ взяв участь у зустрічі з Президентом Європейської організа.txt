Заголовок: Декан Факультету міжнародних відносин НАУ взяв участь у зустрічі з Президентом Європейської організації публічного права Спиридоном Флогаїтісом
Дата: 18/04/2022
URL: https://nau.edu.ua/ua/news/2022/3/dekan-fakultetu-mizhnarodnih-vidnosin-nau-vzyav-uchast-u-zustrichi-z-prezidentom-evropeyskoi-organizatsii-publichnogo-prava-spiridonom-flogaitisom.html
==================================================

Відбулась зустріч генерального директора директорату європейської інтеграції, бюджетування та узгодження політик Міністерства освіти і науки України Олександра Пижова і декана Факультету міжнародних відносин (ФМВ) Національного авіаційного університету Юрія Волошина з Президентом Європейської організації публічного права (EPLО) Спиридоном Флогаїтісом.
До обговорень також доєдналась керівник експертної групи з питань узгодження політик та проектної діяльності директорату європейської інтеграції, бюджетування та узгодження політик МОН України Оксана Двірська.
Сторони обговорили:
- необхідність проведення комплексної реформи юридичної освіти в України, що забезпечить удосконалення методики підготовки майбутніх юристів та допоможе вдосконалити проведення досліджень у сфері права з урахуванням принципів і стандартів Європейського Союзу;
- створення української громадської організації, що об'єднає викладачів та юристів-науковців задля удосконалення юридичної освіти та правової обізнаності суспільства.
Учасники зустрічі обмінялися думками щодо організації наукового дослідження «Правова система України в умовах дії правового режиму воєнного стану» та підтримки цього дослідження з боку Європейської організації публічного права.
Також, було розглянуто можливості створення спільних освітніх проєктів за участі українських університетів, що готують студентів-правників.
На завершення зустрічі Спиридон Флогаїтіс наголосив, що EPLО підтримує Україну в цей нелегкий для нашої країни час та готова прийняти на навчання студентів Національного авіаційного університету у Європейській школі права та управління із залученням стипендіальних програм.