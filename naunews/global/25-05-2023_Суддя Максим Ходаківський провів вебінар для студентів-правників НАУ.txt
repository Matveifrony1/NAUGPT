Заголовок: Суддя Максим Ходаківський провів вебінар для студентів-правників НАУ
Дата: 25/05/2023
URL: https://nau.edu.ua/ua/news/2023/5/suddya-maksim-hodakivskiy-proviv-vebinar-dlya-studentiv-pravnikiv-nau.html
==================================================

23 травня 2023 року суддя Жовтневого районного суду міста Дніпро Максим Ходаківський провів вебінар на тему «Особливості розгляду цивільних справ про позбавлення батьківських прав» для здобувачів вищої освіти освітнього ступеня «Магістр» Юридичного факультету НАУ.
Суддя зазначив, що законодавством чітко встановлений порядок позбавлення батьківських прав. В Україні такий процес відбувається тільки в судовому порядку. Як вбачається з судової практики, найбільш поширена підстава позбавлення батьківських прав - це ухилення від виконання своїх обов'язків з виховання дитини. Позбавлення батьківських прав вважається крайнім заходом, однак суд може у виняткових випадках при доведеності винної поведінки когось із батьків або їх обох з урахуванням її характеру, особи батька і матері, а також інших конкретних обставин справи відмовити в задоволенні позову про позбавлення цих прав, попередивши відповідача про необхідність змінити ставлення до виховання дитини (дітей) і поклавши на органи опіки та піклування контроль за виконанням ним батьківських обов`язків. Таким чином, позбавлення батьківських прав допускається лише тоді, коли змінити поведінку батьків у кращу сторону неможливо, і лише при наявності вини у діях батьків.
У ході проведення заходу пан Максим поділився зі студентами досвідом своєї практичної діяльності щодо ведення даних справ. «Одним із головних факторів у роботі судді є індивідуальний підхід щодо кожної справи з використанням принципу внутрішнього переконання судді. Саме цей принцип є визначальним у роботі органів судової гілки влади», зазначив суддя.