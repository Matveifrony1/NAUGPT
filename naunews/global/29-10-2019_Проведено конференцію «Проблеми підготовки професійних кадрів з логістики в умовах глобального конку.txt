Заголовок: Проведено конференцію «Проблеми підготовки професійних кадрів з логістики в умовах глобального конкурентного середовища»
Дата: 29/10/2019
URL: https://nau.edu.ua/ua/news/2019/10/provedeno-konferentsiyu-problemi-pidgotovki-profesiynih-kadriv-z-logistiki-v-umovah-globalnogo-konkurentnogo-seredovishcha.html
==================================================

Понад 100 учасників, представники  9 країн (Китай, Білорусь, Італія, Лівія, Франція, Польща, США, Алжир, Литва) та 11 ЗВО України взяли участь в сімнадцятій Міжнародній науково-практичній конференції «Проблеми підготовки професійних кадрів з логістики в умовах глобального конкурентного середовища».
Незмінною метою конференції  є оцінка  сучасного стану підготовки бакалаврів, магістрів та кадрів вищої кваліфікації за освітньо-професійною програмою «Логістика», обмін досвідом у розробці та впровадженні інноваційних методів викладання логістичних курсів та підготовки навчально-методичних матеріалів, обговорення основних трендів розвитку логістичної науки і практики.
Особливістю цьогорічної конференції став акцент на державно-приватному партнерстві в  реалізації концепції проінноваційної випереджальної підготовки фахівців. Саме цій темі присвячений виступ заступника виконавчого директора Федерації металургів України Олени Колесникової. Про використання теорії обмежень в управлінні матеріальними потоками підприємства говорив Гедрюс Балніс, генеральний директор компанії «StockM» із Литви. Як розвинути свої загальні та професійні навички та бути затребуваним на ринку праці? – поради студентам давала засновниця та директорка «Київської логістичної бізнес-школи» Віра Добачевська.
Другий день роботи конференції було присвячено презентації результатів студентських наукових досліджень (секція 1 «Логістика очима студентів») та інших навчальних закладів (секція 2 «Інновації в логістиці та підготовці кадрів)».  З метою розвитку практичних навичок для студентів проведено ділові ігри: для студентів 1-го курсу «Логістичний аліас», для магістрів 5-го курсу – «Управління ланцюгами постачання».