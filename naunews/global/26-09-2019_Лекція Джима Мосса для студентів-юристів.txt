Заголовок: Лекція Джима Мосса для студентів-юристів
Дата: 26/09/2019
URL: https://nau.edu.ua/ua/news/2019/9/lektsiya-dzhima-mossa-dlya-studentiv-yuristiv.html
==================================================

Адвокат, експерт Левітт інституту міжнародного розвитку (США) Джим Мосс провів першу лекцію з курсу «Критичне мислення та адвокатура як фундамент вільного суспільства».  Англомовний курс для студентів Юридичного факультету організовано в рамках Меморандуму про співробітництво між НАУ та Левітт інститутом міжнародного розвитку.
Під час  лекції студенти обговорили із доповідачем різні підходи до розуміння права та особливості юридичної практики в галузі трудового права США. Лектор зауважив, що в системі державної влади США, яка спирається на поділ влади та панування верховенства права, судові органи виступають як самостійні й незалежні носії широких владних повноважень.
Предметом дискусії під час зустрічі були проблеми, пов’язані із пошуком відповідей на запитання: суддя - це рефері чи активний учасник судового процесу? Якого юриста можна назвати хорошим? Що є правосуддям? Яка судова система найкраща?
Спільні розмірковування американського адвоката та студентів Юридичного факультету надали спілкуванню невимушеності та викликали жвавий інтерес у всіх присутніх. Основний меседж зустрічі – співпраця та необхідність налагодження ефективного діалогу з питань розвитку верховенства права.
Для студентів факультету участь у цьому проекті - це не тільки англомовна практика, а й унікальна можливість навчитися професійної майстерності у досвідчених американських правників. Крім того, Левітт інститут міжнародного розвитку забезпечить участь наших студентів у міжнародних судових дебатах та стажування кращих слухачів курсу у США, що дозволить студентам вивчити досвід США у підвищенні ефективності правосуддя.