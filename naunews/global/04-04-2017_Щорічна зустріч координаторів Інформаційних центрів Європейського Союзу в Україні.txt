Заголовок: Щорічна зустріч координаторів Інформаційних центрів Європейського Союзу в Україні
Дата: 04/04/2017
URL: https://nau.edu.ua/ua/news/2017/4/shhorichna-zustrich-koordinatoriv-informatsiynih-tsentriv-evropeyskogo-soyuzu-v-ukraini.html
==================================================

29-30 березня 2017 року на базі Інформаційного центру ЄС при ЛНУ ім. Івана Франка відбувалася щорічна зустріч координаторів Інформаційних центрів Європейського Союзу в Україні за участі координатора Інформаційного центру ЄС ННІМВ НАУ Алли Горобей.
20 координаторів із  Києва, Дніпра, Луцька, Тернополя, Херсона, Одеси, Івана-Франківська, Маріуполя, Чернівців, Сум, Вінниці, Острога, Ужгорода, Білої Церкви, Харкова та Чернігова обговорювали потенційні напрямки співпраці та проведення спільних заходів Інформаційних центрів і Представництва ЄС в Україні.
Ключовим моментом події стала зустріч із Послом, Головою Представництва ЄС в Україні Хюґом Мінґареллі. Звертаючись до координаторів Інформаційних центрів, він наголосив, що у їхній особі Європейський Союз бачить ключових гравців у справі реформування нашої держави.
На його думку, у своїй діяльності Інформаційні центри повинні орієнтуватися здебільшого на молодь, але також бути відкритими для всього суспільства і засобів масової інформації. Також посол наголосив, що Європейський Союз робить усе можливе для того, щоб допомогти Україні зберегти суверенітет і територіальну цілісність. Окрім того, ЄС підтримує реформи в Україні та процес створення соціально орієнтованої ринкової економіки.
Учасники зустрічі ознайомилися з можливостями для молоді в рамках програм ЄС (Еразмус+, Горизонт 2020, Creative Europe), з інформаційними джерелами Представництва ЄС, які презентувала Ірина Стаднійчук, документаліст відділу преси та інформації Представництва ЄС в Україні.
Важливою частиною заходу стали тренінги від фахівця з комунікацій Олександра Кульчицького. Він представив свою формулу успіху в комунікаціях і розповів, як змусити інформацію працювати на себе. Керівник парламентської експертної групи з євроінтеграції Денис Черніков дискутував із учасниками щодо майбутніх відносин України і ЄС.
Щорічна зустріч координаторів Інформаційних центрів ЄС стала ще одним заходом кампанії «Будуймо Європу в Україні», яку Представництво ЄС проводить упродовж року по всій Україні.