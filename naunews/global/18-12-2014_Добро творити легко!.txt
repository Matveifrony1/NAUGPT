Заголовок: Добро творити легко!
Дата: 18/12/2014
URL: https://nau.edu.ua/ua/news/2014/12/dobro-tvoriti-legko.html
==================================================

Протягом грудня в Юридичному інституті була проведена благодійна акція «Добро творити легко». Студентська рада Юридичного інституту, Студентська рада гуртожитку №13 студмістечка НАУ та науково-педагогічний склад Інституту збирали дитячі речі, іграшки, книги, канцтовари, гроші для малюків, які позбавлені батьківської опіки. На кошти були придбані памперси, засоби гігієни, соки, печиво, цукерки тощо.
Уже стало доброю традицією двічі на рік - до Дня святого Миколая та Пасхальних свят відвідувати тих, кого доля по-материнськи не голубить. 16 грудня студенти Юридичного інституту разом із директором Іриною Сопілко та заступником директора по роботі зі студентами Ніною Троцюк відвідали дитячий будинок «Берізка» в м. Києві.
Студенти вирішили не просто передати подарунки дітям, але й влаштувати для них казкове свято. Казкові герої (Святий Миколай, Король, Янгол), якими стали наші студенти, подарували дітям велику радість. А малята показали власну зворушливу святкову програму, з піснями і танцями. Після невеликої концертної програми, з іграми, конкурсами і призами, кожен малюк отримав подарунок.
На прощання вихованці дитячого будинку «Берізка» подарували всім присутнім щирі усмішки. Тепло та любов – що цінніші за гроші! Щирий погляд та вдячність дітей – найцінніший подарунок, адже немає нічого кращого за зроблену добру справу.