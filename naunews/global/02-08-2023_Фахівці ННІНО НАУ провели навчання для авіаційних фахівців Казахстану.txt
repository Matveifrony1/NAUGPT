Заголовок: Фахівці ННІНО НАУ провели навчання для авіаційних фахівців Казахстану
Дата: 02/08/2023
URL: https://nau.edu.ua/ua/news/2023/8/fahivtsi-nnino-nau-proveli-navchannya-dlya-aviatsiynih-fahivtsiv-kazahstanu.html
==================================================

На замовлення АТ «Авіаційна адміністрація Казахстану» Навчально-науковим інститутом неперервної освіти НАУ організовано навчання авіаційного персоналу за програмою «Сучасні технології авіаційного паливозабезпечення».
Курси пройшли в період з 24 по 28 липня 2023 року на базі замовника в м Астана. Слухачі курсів – представники Департаменту аеродромів та наземного обслуговування АТ «Авіаційна адміністрація Казахстану», а також керівники служб авіа паливозабезпечення аеропортів Казахстану.
Програма курсів складена з урахуванням Стандартів та Рекомендованої практики ІСАО (Doc 9977, Керівництво постачання цивільної авіації реактивним паливом).
Інструктор курсу – професор кафедри хімії і хімічної технології Факультету екологічної безпеки, інженерії та технологій Олена Матвєєва. В рамках основної програми проведено виїзне заняття на базі паливозаправної служби Міжнародного аеропорту «Нурсултан Назарбаєв», де учасники курсів мали змогу реалізувати отримані теоретичні знання та застосувати практичні навички.
За результатами тестування слухачі одержали сертифікати.