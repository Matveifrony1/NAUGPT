Заголовок: Військова реформа очима правника
Дата: 21/06/2018
URL: https://nau.edu.ua/ua/news/1/6/viyskova-reforma-ochima-pravnika.html
==================================================

14 червня 2018 року кафедра теорії та історії держави і права організувала зустріч студентів першого курсу Навчально-наукового юридичного інституту НАУ з представником юридичної служби Генерального штабу Збройних сил України, підполковником юстиції Богданом Шамраєм.
Цей захід дав можливість обговорити правові проблеми реформування Збройних сил України та побудову ефективного інституту захисту держави від зовнішніх і внутрішніх загроз воєнного характеру.
Під час зустрічі студенти дізналися про завдання, що сьогодні стоять перед юридичною службою Збройних сил України та організацію її діяльності в умовах сучасних змін суспільного життя, збройної агресії та порушення територіальної цілісності України. Особливу увагу промовець приділив питанням забезпечення гарантій прав та свобод військовослужбовців Збройних Сил України та інших військових формувань як однієї з основних вимог вдосконалення механізму правового регулювання проходження громадянами військової служби.
Наприкінці зустрічі Богдан Шамрай поділився власними науковими напрацюваннями в сфері розвитку та вдосконалення конституційного права і військового законодавства, а також висновками щодо практичної реалізації гарантій прав і свобод військовослужбовців в Україні.