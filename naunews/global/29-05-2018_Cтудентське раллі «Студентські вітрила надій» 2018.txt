Заголовок: Cтудентське раллі «Студентські вітрила надій» 2018
Дата: 29/05/2018
URL: https://nau.edu.ua/ua/news/1/5/ctudentske-ralli-studentski-vitrila-nadiy-2018.html
==================================================

27 травня 2018 року на акваторії Канівського водосховища, біля м. Українка, Національний авіаційний університет, яхт-клуб університету «Південний» та яхтова школа «Центр підготовки кваліфікованих яхтсменів НАУ» вдруге провели вітрильне ралі серед студентських екіпажів вітрильних яхт. У фестивалі «Студентські вітрила надій» узяли участь близько 40 студентів НАУ, а також студенти з Рейно-Фестфальского технічного університету (м. Аахен, НІмеччина), які відвідують Україну в рамках програми культурного студентського обміну за запрошенням ППОСА НАУ.
Організаторами заходу виступили:  яхт-клуб НСОЦ НАУ, Профком студентів та аспірантів НАУ. Захід проходив за підтримки проектів випускників КІІЦА-КМУЦА -НАУ - Agents Clothes та NAUtour.
Об 12:30 Григорій Голембієвський, відкриваючи змагання, привітав учасників ралі та  побажав їм успіхів у перегонах. Після цього відбулася реєстрація учасників та їх розподіл по екіпажах яхт. Далі було обговорення маршруту та умови заліку. Ралі складалося з двох дистанцій. Перша - коротка , у вигляді петлі між навігаційними знаками довжиною до 1 милі, друга пролягала за умовним трикутником довжиною близько 3 миль. На старт вийшло 7 вітрильних яхт клубу «Південний», на чолі з досвідченими шкіперами та зі студентськими командами, що вперше виходили на воду під вітрилами. Спілкування відбувалося англійською, тому знадобилися знання не тільки іноземної мови, а й термінології.
О 13:30 пролунав старт для проходження першої дистанції. Погодні умови найкраще відповідали побажанням учасників – вітер східний, південно-східний, швидкість 5-7 м/с, сонячно. Флотилія складалась з трьох яхт проекту «Нева» («мінітонний» клас): «EOS», «Торнадо 1», «Joy», трьох човнів класу «чвертьтоний» польської побудови: «Оса», «Фокус», «ASPIRIN» та яхта проекту  «Картер 30» - «POLONEZ».
Після старту екіпаж «Оси» очолив флотилію та не втримав лідерства і фінішував третім, пропустивши екіпаж «Фокуса», другим перетнула фінішну межу яхта «EOS». Останнім фінішував екіпаж «Торнадо 1». Через 5 хвилин після фінішу останньої яхти пролунав старт для другої дистанції. Екіпажі вправно стартували та пішли до першого знаку, після повороту вони направилися до другого знаку. Лідером був екіпаж яхти «ОСА», яка значно відірвалась від суперників. Але після повороту на другому знаку, на фінішній прямій вона поступилася лідерством яхті «Фокус», яка завдяки правильній тактиці прийшла до фінішу першою.
Після повернення на базу перегоновий комітет (Володимир Білий, Григорій Голембієвський, Тетяна Коніцула) провів підрахунок результатів за виправленим часом і визначив переможця та призерів.
Перше місце завоював екіпаж яхти «EOS», друге місце - екіпаж яхти «Фокус» і третє місце виборов екіпаж яхти «Оса».
На урочистому завершенні ралі оргкомітет вручив Кубок, медалі за 1, 2, 3 місце та грамоти всім учасникам ралі.
Від імені студентства виступили студенти з міста Ахен, які висловили подяку керівництву НАУ за можливість узяти участь у вітрильницькому ралі та захоплення від чудового досвіду й відпочинку під вітрилами.