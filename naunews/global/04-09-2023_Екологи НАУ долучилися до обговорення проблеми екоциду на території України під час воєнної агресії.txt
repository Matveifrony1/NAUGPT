Заголовок: Екологи НАУ долучилися до обговорення проблеми екоциду на території України під час воєнної агресії
Дата: 04/09/2023
URL: https://nau.edu.ua/ua/news/2023/9/ekologi-nau-doluchilisya-do-obgovorennya-problemi-ekotsidu-na-teritorii-ukraini-pid-chas-voennoi-agresii.html
==================================================

Молоді вчені та здобувачі вищої освіти кафедри екології ФЕБІТ взяли участь у обговоренні проблеми екоциду на території України під час воєнної агресії.
Захід був ініційований Радою молодих учених при МОН України та Верховною Радою України. Основним питанням, яке обговорювалось під час зустрічі, була необхідність надати чітке визначення даному терміну і сформувати його кваліфікаційну характеристику у кримінальному праві. На цей час, аналогічні дискусії відбуваються у різних країнах світу та на рівні ЄС.
Відповідний злочин визнаний законодавчо лише у кількох країнах, зокрема Франції, Бразилії і В’єтнамі. У травні 2021 року Парламент ЄС провів слухання щодо принципової можливості внесення даного злочину у відповідні нормативні акти.
Зараз «екоцид» не внесено до Римського статуту Міжнародного Кримінального Суду. Своєю чергою, Україна досі не ратифікувала цей міжнародний договір, що може створити проблеми під час розгляду злочинів ворожих військ на території України у міжнародному суді.
З іншого боку, в Україні і досі слабко розвинене судочинство в сфері злочинів проти довкілля і відсоток справ, що виноситься на розгляд і отримують позитивне рішенні про відшкодування збитків, є дуже низьким. Молоді дослідники обговорили стратегію просування даної ідеї на національному та європейському рівні. Також були представлені пропозиції науковців для нейтралізації наслідків екоциду в Україні, що можуть бути використані при обрахунку розміру відшкодування на відновлення
навколишнього природного середовища країни.
Представники Ради молодих вчених та практики зі сфери екологічного законодавства закликали усіх небайдужих долучитись до роботи над фіксування та збором доказів про екологічні злочини в Україні під час війни і у мирний час, оскільки екоцид – це ганебне явище, що є частиною не лише війни.
Детальніше про захід можна дізнатись на
офіційній Facebook сторінці
Ради молодих вчених, де розміщено відеозапис зустрічі.