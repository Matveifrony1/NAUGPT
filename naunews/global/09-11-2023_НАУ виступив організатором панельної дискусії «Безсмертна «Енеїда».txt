Заголовок: НАУ виступив організатором панельної дискусії «Безсмертна «Енеїда»
Дата: 09/11/2023
URL: https://nau.edu.ua/ua/news/2023/11/nau-vistupiv-organizatorom-panelnoi-diskusii-bezsmertna-eneida.html
==================================================

8 листопада 2023 року в Національному авіаційному університеті онлайн відбувся науковий захід, присвячений видатній постаті української культури — Івану Котляревському. Панельну дискусію «Безсмертна «Енеїда» (225 років з часу видання «Енеїди» Івана Котляревського) організувала кафедра української мови та культури факультету лінгвістики та соціальних комунікацій НАУ.
Захід зібрав понад 70 учасників з Національного авіаційного університету, Київського авіаційного фахового коледжу та ВСП «Коледжу інженерії, управління та землевпорядкування НАУ».
З вітальним словом до учасників звернулися Леся Хоменко-Семенова, відповідальна за роботу зі студентами ФЛСК, та Світлана Литвинська, завідувачка кафедри української мови та культури. Вони підкреслили важливість подібних заходів та висловили найкращі побажання учасникам.
Захід розпочала Світлана Булава, працівниця Центральної бібліотеки Солом’янського району м. Києва, яка виступила із доповіддю на тему "Безсмертна «Енеїда» Котляревського як символ національної ідентичності та культурної спадщини".
Студенти-молоді науковці представили свої доповіді, в яких розглядали ключові образи "Енеїди" та їхню актуальність в умовах захисту державності України. Вони висвітлили багатство української культури, яке знаходить відображення у творі І. Котляревського, звертаючи увагу на різноманітні аспекти, такі як кольоровживання, народні прислів'я, приказки, ігри, пісні та танці тощо.
Студенти коледжів НАУ розглянули поняття свободи, як результату спротиву та його важливість у системі цінностей українського народу в поетичному дискурсі.
Усі представлені доповіді вражали своєю змістовністю та високим науковим рівнем. Вони підтвердили важливість вивчення творчості Івана Котляревського, особливо у вирішальні періоди історії України.
Студенти продемонстрували свої дослідницькі навички, вміння аргументовано дискутувати та презентувати результати наукових студій.
Висловлюємо подяку всім учасникам за плідну роботу в рамках дискусії!