Заголовок: Стартував Всеукраїнський конкурс Авіатор-2017  за підтримки Фонду Бориса Колеснікова
Дата: 24/10/2016
URL: https://nau.edu.ua/ua/news/2016/10/startuvav-vseukrainskiy-konkurs-aviator-2017-za-pidtrimki-fondu-borisa-kolesnikova.html
==================================================

20 жовтня 2016 року в Національному технічному університеті України «Київський політехнічний інститут імені Ігоря Сікорського» відбулося урочисте відкриття всеукраїнського конкурсу «Авіатор 2017».
Конкурс проводиться благодійним Фондом Бориса Колеснікова шостий рік поспіль. Його мета – надання підтримки українським студентам технічних спеціальностей, мотивуючи кращих із них поїздками на міжнародні авіасалони Фарнборо у Великобританії та Ле-Бурже у Франції.
Президент благодійного Фонду Борис Колесніков привітав потенційних конкурсантів та членів журі з відкриттям «Авіатора-2017». За його словами, проект виховує молоду еліту, завдання якої – розвивати галузь в Україні. «Світ зараз стоїть на порозі четвертої технічної революції, четвертого етапу індустріалізації. Україна має величезні можливості, тому дуже важливо зорієнтувати молодь, як і над чим працюють їхні колеги по всьому світу. Головна мета конкурсу – показати студентам сучасний авіаційний та космічний світ», – зазначив Борис Колесніков.
«Авіатор-2017» став масштабнішим. До авіаційних вузів та коледжів Києва, Харкова, Кропивницького, Дніпра, Запоріжжя, Слов’янська, Кривого Рогу і Кременчука приєднались політехнічні вузи країни. Наразі в конкурсі можуть брати участь усі студенти, які здобувають технічну освіту та захоплюються авіацією.
Ректор НТУУ «Київський політехнічний інститут імені Ігоря Сікорського» Михайло Згуровський побажав студентам успіхів у проекті: «Велика честь прийняти конкурс «Авіатор» саме в стінах КПІ. Я бажаю вам успіхів, щоб усі бажання і найсміливіші мрії здійснились і ви поступово змінювали нашу країну. Хочу, щоб кожен з вас став відомим конструктором, видатною людиною і, головне, щоб ви утвердились як громадяни з великої літери», –підкреслив він.
Студенти технічних спеціальностей можуть зареєструватись в «Авіаторі» на сайті Фонду
www.kolesnikovfund.org
до 27 листопада включно. З листопада 2016 по березень 2017 конкурсантів очікують п’ять етапів – тестування по точних науках, авіаційній англійській мові та історії авіації, перевірка знань з основ авіації, виконання завдань від спеціалістів галузі та захист мотиваційних презентацій.
За результатами конкурсу експертне журі проекту на чолі з конструктором Дмитром Ківою визначить сотню переможців, які наступного літа відвідають Міжнародний авіасалон Ле-Бурже.