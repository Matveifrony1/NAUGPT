Заголовок: П’ята Міжнародна науково-практична конференція «Теорія та практика дизайну»
Дата: 15/03/2019
URL: https://nau.edu.ua/ua/news/2019/3/p’yata-mizhnarodna-naukovo-praktichna-konferentsiya-teoriya-ta-praktika-dizaynu.html
==================================================

У залі Вченої ради  університету відбулася п’ята Міжнародна науково-практична конференція «Теорія та практика дизайну». З вітальними словами до учасників і гостей конференції звернувся проректор з наукової роботи Володимир Харченко. Урочисто відкрила пленарне засідання декан Факультету архітектури, будівництва та дизайну Октябрина Чемакіна.
На пленарному засіданні з доповідями виступили фахівці з теоретичної та практичної сфер дизайну: завідувач кафедри реконструкції аеропортів та автошляхів НАУ, заступник декана Факультету архітектури, будівництва та дизайну з наукової роботи, Почесний дорожник України, академік Інженерної академії України, Транспортної  академії України Андрій Бєлятинський; завідувач кафедри дизайну інтер’єру, лауреат Державної премії в галузі архітектури, віце-президент Національної спілки архітекторів України Олена Олійник; професор Київського університету імені Бориса Грінченка Олег Кардаш; доцент Київського національного університету будівництва і архітектури Вікторія Щурова; доцент Національного Університету «Львівська політехніка» Вікторія Базилевич; дизайнер львівської майстерні «MargoShik» Маргарита Пугаченко. Їх вичерпні доповіді зацікавили гостей з київських ЗВО, Львова, викладачів і студентів факультету, викликали жваве обговорення.
Також відбулося слухання доповідей у секціях: «Теоретичні аспекти дизайну та дизайн-освіта», «Дизайн інтер’єру та середовища», «Графічний, промисловий, іміджевий і web-дизайн». За кращі доповіді учасники факультету нагороджені дипломами: І ступеня – студентка гр.502 Галина Кравчук, ІІ ступеня – аспірант Влад Нещадим, ІІІ ступеня – студентка 301 Марія-Юлія Сідорова.
У рамках конференції організована виставка видань гостей і викладачів кафедр факультету з мистецтва, дизайну, архітектури та будівництва. За результатами роботи конференції буде підготовлено збірник тез у електронному вигляді. Крім того, формуватися однойменний фаховий збірник наукових праць за напрямами «Мистецтвознавство» та «Технічна естетика» окремим номерами упродовж весни-літа 2019 року.