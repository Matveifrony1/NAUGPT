Заголовок: Відбулася онлайн-зустріч студентів та викладачів НАУ із Надзвичайним і Повноважним Послом України в Японії
Дата: 10/03/2021
URL: https://nau.edu.ua/ua/news/2021/3/vidbulasya-onlayn-zustrich-studentiv-ta-vikladachiv-nau-iz-nadzvichaynim-i-povnovazhnim-poslom-ukraini-v-yaponii.html
==================================================

5 березня відбулась онлайн-зустріч з Надзвичайним і Повноважним Послом України в Японії, доктором фізико-математичних наук, професором, Заслуженим економістом України – Сергієм Корсунським.
Участь у заході взяла проректор з міжнародного співробітництва і освіти Ірина Зарубінська та декан Факультету міжнародних відносин Юрій Волошин.
Проректор з міжнародного співробітництва і освіти Ірина Зарубінська зазначила, що така онлайн-зустріч є прекрасною можливістю для викладачів та студентів університету поспілкуватись з професіоналом, дізнатись цікаву інформацію про країну та висловила сподівання на подальшу співпрацю щодо академічної мобільності.
Декан ФМВ Юрій Волошин подякував Надзвичайному і Повноважному Послу України в Японії за ділові стосунки й дружбу, а також наголосив, що це перший крок співробітництва між факультетом і посольством.
Під час зустрічі Сергій Володимирович провів відкриту лекцію «Українсько-японські відносини: сучасний стан та перспективи» та відповів на запитання викладачів та студентів Факультету міжнародних відносин.
Сергій Корсунський розповів про національні традиції японців, їх культуру та любов до рідної країни, перспективи розвитку відносин між Японією та Україною.
«Японія безпрецедентна країна, економічно, соціокультурно, вона неймовірна за своїм потенціалом. Наше посольство працює над покращенням стратегічного партнерства з Японією. На сьогодні розпочато переговори щодо вільної торгівлі та скасування подвійного оподаткування. Також, особисто я, хотів би, щоб українці змогли їздити в Японію без віз і я працюю над цим питанням», - зазначив він.
Надзвичайний і Повноважний Посол України в Японії зауважив, що Японія підтримує суверенітет України та її територіальну цілісність. Адже у наших країн є спільні проблеми щодо незаконного захоплення територій, будівництва військових баз та ведення гібридної війни. Він наголосив, що Японія продовжує підтримувати реформи в Україні, у тому числі й фінансово, зокрема, зараз йдуть перемовини про виділення кредиту на реконструкцію Бортницької станції аерації.
Лектор розповів про роботу дипломата та поділився власним досвідом як подолати шлях від випускника університету до Посла, а також про можливості що відкриваються перед студентами, які вивчають японську мову і можуть взяти участь в урядових та неурядових програмах академічних обмінів.