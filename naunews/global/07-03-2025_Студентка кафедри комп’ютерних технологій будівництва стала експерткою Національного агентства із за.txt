Заголовок: Студентка кафедри комп’ютерних технологій будівництва стала експерткою Національного агентства із забезпечення якості вищої освіти
Дата: 07/03/2025
URL: https://nau.edu.ua/ua/news/2025/3/studentka-kafedri-komp’yuternih-tehnologiy-budivnitstva-stala-ekspertkoyu-natsionalnogo-agentstva-iz-zabezpechennya-yakosti-vishchoi-osviti.html
==================================================

Анастасія Осинська
, здобувачка вищої освіти освітнього ступеня бакалавра за спеціальністю «Будівництво та цивільна інженерія» (випускова кафедра комп’ютерних технологій будівництва, КАІ), досягла визначного професійного успіху,
долучившись до акредитаційної експертної діяльності на національному рівні.
Відповідно до наказу НАЗЯВО від 20 лютого 2025 року №345-Е, вона офіційно призначена експерткою Національного агентства із забезпечення якості вищої освіти для оцінювання освітньої програми за спеціальністю 192 «Будівництво та цивільна інженерія» у Національному університеті водного господарства та природокористування.
Визнання експертного потенціалу Анастасії не є випадковим.
Студентка демонструє стабільно високі показники у навчанні
та виконує відповідальну роль старости академічної групи Б-192-22-1-ЦБ, що свідчить про її розвинені лідерські якості, організаторські здібності та високий рівень фахової підготовки. Її залучення до процесів оцінювання освітніх програм на державному рівні підкреслює не лише особисті досягнення, але й високу якість підготовки здобувачів освіти випусковою кафедрою комп'ютерних технологій будівництва.
Такі досягнення студентів кафедри КТБ є результатом системної та наполегливої роботи всього колективу викладачів, які створюють сприятливе освітнє середовище для професійного розвитку молоді, формування їхніх наукових і практичних компетенцій. Особливу роль у професійному становленні Анастасії відіграє наставник її академічної групи — кандидат технічних наук, доцент
Горб Олександр,
який забезпечує системну підтримку студентів у навчальному процесі та заохочує їх активне залучення до науково-дослідницької діяльності.
Цей знаковий приклад переконливо
демонструє, що сучасні студенти мають потенціал не лише здобувати фахові знання, але й безпосередньо впливати на формування та забезпечення якості вищої освіти в Україні.
Залучення молоді до експертної діяльності такого рівня сприяє впровадженню інноваційних підходів в освітній процес та прискорює інтеграцію української системи вищої освіти до єдиного європейського освітнього простору.