Заголовок: Усім статтям журналу “Proceedings of the National Aviation University” вже присвоєно DOI
Дата: 04/07/2016
URL: https://nau.edu.ua/ua/news/2016/7/usim-stattyam-zhurnalu“proceedings-of-the-national-aviation-university”-vzhe-prisvoeno-doi.html
==================================================

В. о. ректора Володимир Харченко підписав угоду про членство Національного авіаційного університету в Міжнародній Асоціації Видавничої Цитованості (Publishers International Linking Association, PILA), котра об’єднує більше 500 видавців наукових матеріалів та є власником і оператором CrossRef – міжнародного реєстру науково-інформаційних матеріалів і пов’язаних із ними метаданих, заснованого на технології DOI.
Усім статтям опублікованим у журналі “Proceedings of the NAU” починаючи з 2014 року вже присвоєно індекси DOI, а всі нові публікації, відповідно до угоди з CrossRef відтепер виходитимуть з DOI. Це зробить статті наших авторів доступнішими для вчених усього світу та у багато разів підвищить вірогідність цитування цих праць. Угода з CrossRef = угоди про взаємну цитованість з 30 тис. наукових журналів.
Присвоєння DOI – одна з важливих умов для запланованого редакцією входження журналу “Proceedings of the National Aviation University” до двох найавторитетніших у світі реферативних баз даних Scopus та Web of Science.
DOI (Digital object identifier) або цифровий ідентифікатор об’єкта – унікальний ідентифікаційний номер (літерно-цифровий рядок), який надається електронним документам та слугує незмінним посиланням на місце збереження змісту в Інтернеті. Ідентифікатор DOI складається з двох частин, де перша частина (префікс) означає видавця, а друга частина (суфікс) ідентифікує публікацію. Префікс DOI щойно присвоєний Національному авіаційному університетові – 10.18372, – по ньому нас можна знайти в списку членських організацій на сайті CrossRef, суфікс індивідуальний для кожної статті.
DOI – являє собою невід’ємний атрибут системи міжнародної наукової комунікації. Цей ідентифікатор наявний у більшості публікацій міжнародних періодичних видань. Наявність DOI у публікації робить посилання стабільним, тобто де б не перебувала стаття (або журнал) в Інтернет-просторі, пошукач в один крок знайде її за цим унікальним номером. Це значно підвищує вирогідність цитування праці в авторитетних міжнародних джерелах. Ріст кількості цитувань статей автора автоматично підвищує його індекс цитування та особистий індекс Гірша.
Рецензований науковий журнал “Proceedings of the NAU” публікує оригінальні статті англійською мовою, в яких представлено результати наукових досліджень з актуальних проблем авіації. Журнал включений до переліку наукових фахових видань України, в яких можуть публікуватися результати дисертаційних робіт на здобуття наукових ступенів доктора і кандидата наук. Усі наукові статті, подані в редакцію, проходять:
Подвійне «сліпе» рецензування (автор і рецензент не знають імен один одного). Статті рецензують як українські, так і зарубіжні вчені – провідні фахівці у галузі знань, з якою пов’язаний зміст рукопису.
Перевірку унікальності змісту за допомогою комп’ютерної системи порівняльного аналізу електронних текстів.
Детальнішу інформацію про журнал “Proceedings of the National Aviation University” можна знайти на сайті:
http://jrnl.nau.edu.ua/index.php/visnik
Електронна адреса для подання статей та листування:
vestnik.nau@gmail.com
Будемо раді бачити результати Ваших досліджень на сторінках нашого журналу!