Заголовок: На Великдень сонце грає...
Дата: 10/04/2018
URL: https://nau.edu.ua/ua/news/1/4/na-velikden-soncze-grae….html
==================================================

Великдень. Цим величним весняним святом наші предки урочисто зустрічали оновлення природи, розпочинали хліборобський рік, співали хвалу богові Сонця Ярилу. Із запровадженням християнства на слов'янських теренах до народного свята Великодня було долучено християнське - Пасху, Воскресіння Сина Божого – Ісуса Христа.
З нагоди народного свята 5 квітня 2018 р. у Науково-технічній бібліотеці НАУ для студентів 1 курсу НН АКІ і ФТТ був проведений народознавчий, культурно-пізнавальний захід «На Великдень сонце грає…». Дійство підготували старший викладач кафедри української мови та культури НН ГМІ Тетяна Чухліб разом із  завідувачем сектору НТБ Оксаною Лазаренко.
Студенти зацікавлено слухали розповіді старших наставників про особливості відзначення в Україні великоднього циклу, що тривав 10 днів, починаючи з Чистого четверга до поминальної суботи.  Пригадали легенди, вірші, обрядодії із сивої давнини. Молодь зацікавилася розписом писанок та випіканням ритуального хліба – калачів, пасок, пирогів. А потім хлопці та дівчата причастилися великодніми солодощами, спілкувалися, ділилися враженнями.
Учасників дійства привернула розгорнута книжково-ілюстративна експозиція «З Великоднем!», що розкрила світ весняних календарно-обрядових свят. Виставка ознайомила з народознавчими розвідками, науковими часописами, газетами, ілюстративним матеріалом. Особливий акцент було зроблено на працях відомих українських етнографів: Федора Вовка, Степана Килимника, Олекси Воропая, Василя Скуратівського, Галини Лозко.
Великдень – свято весни і відродження, єднання поколінь, миру та злагоди. Скільки радості воно несе людям!... Не замовкають святкові церковні дзвони… Наші серця наповнюються добром і любов’ю, в них вселяється віра у Воскресіння України.
«На Великдень сонце грає: все радіє і на землі, і на небі…»
Зі святом вас!
З Великоднем!