Заголовок: Відділ безпеки і охорони підтримує лад у НАУ
Дата: 15/01/2018
URL: https://nau.edu.ua/ua/news/1/1/viddil-bezpeki-i-ohoroni-pidtrimue-lad-u-nau.html
==================================================

Національний авіаційний університет є дуже привабливим і конкурентоспроможним на світовому ринку. У консолідованому рейтингу вищих навчальних закладів Києва 2017 року він посідає V місце.
Концепцією інноваційного розвитку НАУ визначено мету інноваційного розвитку університету. Вона полягає у підвищені рівня конкурентоспроможності, інтеграції в європейський, світовий освітній та дослідницький простори як дослідницького університету світового рівня інноваційності. Разом з тим з урахуванням глобальних інноваційних викликів можливе зростання рівня небезпек різного роду.
У зв’язку з цим одним із найважливіших завдань стає формування безпечного, здорового освітньо-наукового середовища та культури безпеки в університеті. З цією метою 1 березня 2017 року наказом по університету був створений новий відділ безпеки і охорони шляхом об’єднання служби охорони і відділу охоронної та пожежної сигналізації.
Діяльність відділу спрямована на створення комфортних і безпечних умов праці та навчального процесу в освітньому просторі НАУ. Задля цього співробітниками відділу проводилися збір, оцінка, обробка, аналіз, систематизація, узагальнення і накопичення інформації щодо ознак загроз, ризиків, небезпек та викликів функціонування та діяльності університету. Про це керівництво університету було докладно поінформоване. Були також організовані пропускний контроль і надійна охорона навчальних корпусів, гуртожитків та інших приміщень. Співробітники відділу безпеки і охорони підтримували громадський порядок в університеті, регулярно проводили профілактичні заходи з попередження правопорушень.
Успішно продовжується модернізація технічних засобів безпеки – камер спостереження, пожежної сигналізації тощо. Всього за звітний період І етапу інженери служби охорони встановили 16 камер відеонагляду. Засобами технічного захисту обладнано 86 приміщень.
Відділ безпеки та охорони протягом року забезпечував безпеку та фізичну охорону роботи приймальної комісії, засідань вчених рад, конференцій, фестивалів, культурно-масових заходів на території університету, іноземних делегації, зокрема візиту в університет Президента Ради ІКАО доктора Олумуіва Бенард Аліу у травні 2017 року.
Під час несення вартової служби загальна кількість основних випадків подій та правопорушень на території і об’єктах університету склала 1439.Найбільш серйозними з них були крадіжка 4 блоків кондиціонерів на корпусі № 8 (приймальна комісія), затримання п’яти невідомих озброєних осіб в аеродинамічній трубі корпусу № 9, виявлення та попередження крадіжки 950 кг металобрухту біля корпусу № 9. Загалом було виявлено і припинено 23 випадки крадіжок, 22 зломи, 16 бійок, 203 випадки розпивання алкогольних напоїв, 5 випадків вживання наркотиків. 88 разів було припинене куріння в непризначених для цього місцях. На території НАУ зафіксовано 18 дорожньо-транспортних пригод.
Нині відділом розробляється проект Концепції політики безпеки університету, а для її реалізації проект комплексної Програми створення та розвитку системи забезпечення безпеки університету в освітньо-науковому середовищі. Відпрацьовується проект форми паспорту безпеки університету.
Нині вже відпрацьовано проект Положення про Раду безпеки НАУ, як колегіального органу управління Національного авіаційного університету з метою розробки політики та стратегії реалізації комплексної системи безпеки.