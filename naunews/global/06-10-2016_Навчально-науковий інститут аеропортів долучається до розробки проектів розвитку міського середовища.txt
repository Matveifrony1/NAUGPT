Заголовок: Навчально-науковий інститут аеропортів долучається до розробки проектів розвитку міського середовища м. Києва
Дата: 06/10/2016
URL: https://nau.edu.ua/ua/news/2016/10/navchalno-naukoviy-institut-aeroportiv-doluchaetsya-do-rozrobki-proektiv-rozvitku-miskogo-seredovishcha-m-kieva.html
==================================================

У Навчально-науковому інституті аеропортів пройшла зустріч з директором комунального підприємства «Київський центр розвитку міського середовища» Денисом Півнєвим. Центр був створений Київською міською державною адміністрацією для розвитку зелених зон та паркової інфраструктури м. Києва.
Зустріч організувала директор Навчально-наукового інституту аеропортів Октябрина Чемакіна, яка багато років плідно співпрацює з КМДА  у сфері вирішення проблем розвитку міського середовища. Під її керівництвом студентами та викладачами інституту були розроблені  123 паспорти вулиць центральної частини м. Києва та багато інших проектів з реорганізації вуличного середовища та зелених зон Дніпровських схилів.
У зустрічі взяли участь завідувач кафедри архітектури Юрій Дорошенко, завідувач кафедри основ архітектури та дизайну Олена Трошкіна, викладачі та студенти.
У ході зустрічі обговорювалися питання співпраці ННІАП з Київською міською державною адміністрацією щодо реалізації проекту «Київські парки», спрямованого на реформування паркового господарства м. Києва. Учасники розробили стратегію співпраці та план дій для розробки та впровадження проектів з благоустрою зелених зон м. Києва, ландшафтного дизайну, річкової та вуличної інфраструктури та міської навігації, в тому числі, при підготовці до проведення  «Євробачення – 2017», приміщення Міжнародного виставкового центру та території навколо нього, міського середовища тощо. До проекту будуть залучені викладачі та студенти НАУ.
Науковці та фахівці інституту аеропортів – архітектори,  ландшафтні архітектори, дизайнери – мають багато напрацювань у сфері благоустрою території м. Києва. В рамках співпраці вони матимуть можливість втілити свої ідеї в проектах облаштування зелених зон столиці з урахування сучасних європейських стандартів: створення екопарків, зон вільного доступу до медійного  простору, можливості займатися спортом та отримувати естетичну насолоду.