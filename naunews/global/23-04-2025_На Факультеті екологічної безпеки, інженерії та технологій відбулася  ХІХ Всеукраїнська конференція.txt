Заголовок: На Факультеті екологічної безпеки, інженерії та технологій відбулася  ХІХ Всеукраїнська конференція «Екологічна безпека держави»
Дата: 23/04/2025
URL: https://nau.edu.ua/ua/news/2025/4/na-fakulteti-ekologichnoi-bezpeki-inzhenerii-ta-tehnologiy-vidbulasya-hih-vseukrainska-konferentsiya-ekologichna-bezpeka-derzhavi.html
==================================================

Традиційною подією квітня для кафедри екології ФЕБІТ є проведення
Всеукраїнської конференції «Екологічна безпека держави»
, яка збирає провідних природоохоронців України для обговорення нагальних проблем збереження природи у державі. Останні роки вивели на перший план проблеми екологічних наслідків воєнних дій і як ніколи екологічна безпека сприймається як частина загальної національної безпеки.
Основною подією конференції став
круглий стіл на тему
«Екологічна, економічна, правова та соціальна оцінка наслідків воєнних дій».
Під час відкриття заходу
Сергій Гнатюк
, проректор з наукових досліджень та трансферу технологій ДУ «КАІ», і
Тамара Дудар
, завідувачка кафедри екології ДУ «КАІ»
підкреслили необхідність
постійного моніторингу та оцінювання впливів війни на всі сфери життя країни. У виконанні цього надважливого завдання необхідним є поєднання зусиль науковців та практиків з різних галузей знань. КАІ володіє широким діапазоном наукового потенціалу і це продемонстрували науково-педагогічні працівники, які виступили з доповідями про правові, економічні та освітянські проблеми, які виникають через ведення воєнних дій.
Спеціалісти з екологічних аспектів війни — представники
Вінницького національного технічного університету, Харківського національного університету імені В. Н. Каразіна та КПІ ім. Сікорського також представили своє бачення ситуації та пріоритетних напрямків екологічних досліджень.
Прямі дослідження багатьох постраждалих регіонів не є можливими через продовження активних бойових дій у них. Тому особливої уваги набувають дистанційні методи дослідження за допомогою супутникового знімання та використання БпЛА. Ці напрямки були представлені у доповідях спеціалістів з ГІС
Національного екологічного центру України та Наукового центру аерокосмічних досліджень Землі Інституту геологічних наук НАН України
.
Попри обмежений доступ до зони бойових дій учасники круглого столу мали унікальну можливість отримати інформацію про інтенсивність безпосередніх впливів на довкілля під час війни від спеціального гостя круглого столу —
Владислава Дудара
, старшого офіцера відділу організації заходів екологічної безпеки управління екологічної безпеки Головного управління протимінної діяльності, цивільного захисту та екологічної безпеки Міністерства Оборони України. На запрошення завідувачки кафедри екології він приєднався до зустрічі та поділився даними про фактичні зміни у стані екосистем, що відбуваються внаслідок застосування артилерійської зброї та ударних БпЛА.
Кафедра екології дякує усім учасникам круглого столу у традиційно висловлює сподівання, що наступного року зустріч відбудеться уже в повоєнній країні.