Заголовок: Науковці НАУ стали співавторами англомовної монографії
Дата: 16/11/2022
URL: https://nau.edu.ua/ua/news/2022/11/naukovtsi-nau-stali-spivavtorami-anglomovnoi-monografii.html
==================================================

10 листопада 2022 року вийшла друком колективна монографія «Advanced Technologies of Cyber Incident Management in Critical Infrastructure» (Передові технології управління кіберінцидентами в критичній інфраструктурі) співавторами якої виступили науковці НАУ.
Монографія є результатом виконання науково-дослідного гранту №АР06851243 «Методи, моделі та інструменти управління подіями та інцидентами безпеки для виявлення та попередження кібератак на критичні інфраструктури цифрової економіки» (2020-2022), що фінансується Міністерством Цифрового розвитку, інновацій та аерокосмічної промисловості Республіки Казахстан.
Дана робота є творчим доробком співробітників науково-дослідної лабораторії протидії кіберзагрозам в авіації, у складі Сергія Гнатюка та Вікторії Сидоренко (Національний авіаційний університет, Київ, Україна) та Науково-технічного центру «Проблем інформаційної безпеки» імені Омара Турганбека, у складі Рати Бердібаєва та Сахибая Тинимбаєва (Алматинський університет енергетики та телекомунікацій, Алмати, Казахстан).
Монографія присвячена розробці та науковому вивченню сучасних методів, моделей та програмних засобів управління кіберінцидентами в критичній інфраструктурі. Зокрема, проведено аналіз сучасних систем SIEM та їх компонентів, а також запропоновано базову концепцію архітектури та створення Національної SIEM системи Республіки Казахстан. Запропонована схема SIEM може бути використана в секторах критичної інфраструктури держави, її можна інтегрувати в реальні інфраструктури з різними функціонуючими SIEM або іншими інструментами управління інцидентами.
Ця книга корисна фахівцям з інформаційної безпеки (кібербезпеки), інженерно-технічним працівникам, викладачам і науковцям, студентам, аспірантам і докторантам, які навчаються в галузі кібербезпеки, інформатики, інформаційно-комунікаційних технологій.
Крім того, видання присвячене 90-річчю Національного авіаційного університету.