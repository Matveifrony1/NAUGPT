Заголовок: Із сумом повідомляємо, що пішла з життя д.т.н., професор, декан ФЕБІТ НАУ Ірина Валеріївна Матвєєва
Дата: 25/07/2023
URL: https://nau.edu.ua/ua/news/2023/7/iz-sumom-povidomlyaemo-shcho-pishla-z-zhittya-dtn-profesor-dekan-febit-nau-irina-valeriivna-matveeva.html
==================================================

Ректор та колектив НАУ висловлює співчуття з приводу передчасної смерті Ірини Валеріївни Матвєєвої.
Скорботна новина, сьогодні, 25 липня 2023 року, перестало битися серце чарівної жінки, д.т.н., професора, декана Факультету екологічної безпеки, інженерії та технологій Національного авіаційного університету Ірини Валеріївни Матвєєвої.
Прощання відбудеться в четвер, 27 липня об 11:00 у Видубицькому монастирі.
Похорон о 13:00 на кладовищі "Біле" (вул. Промислова, 19, Білогородка, Києво-Святошинський район, Київська обл.)
Ірина Валеріївна Матвєєва народилася 29 квітня 1968 року в місті Тернопіль.
У 1990 році успішно закінчила Тернопільський державний педагогічний інститут імені Ярослава Галана та отримала кваліфікацію вчителя біології та хімії.
З вересня 1990 року до серпня 2007 року працювала вчителем біології класичної гімназії міста Тернополя.
У червні 2005 року вступила до аспірантури Національного авіаційного університету на навчання за спеціальністю «Екологічна безпека».
Ірина Валеріївна почала працювати у Національному авіаційному університеті з вересня 2007 р.: 2007–2008 рр. – асистент кафедри екологічного аудиту, 2008–2016 рр. – доцент кафедри екології, з 2016 – професор кафедри екології, з 2020 р. – заступник декана Факультету екологічної безпеки інженерії та технологій. З 2010 р. по вересень 2019 р. виконувала обов’язки відповідальної за навчально-виховну роботу Навчально-наукового інституту екологічної безпеки, пізніше – Факультету екологічної безпеки, інженерії та технологій. З червня 2022 року призначена деканом Факультету екологічної безпеки, інженерії та технологій.
У 2008 р. захистила дисертацію на тему: «Моделювання радіоекологічних процесів методом камерних моделей при оцінці екологічного стану локальних екосистем» на здобуття наукового ступеня кандидата технічних наук, а у 2016 р. – дисертацію на тему: «Наукові основи оцінювання надійності екологічних систем в умовах дії радіаційних чинників» та отримала науковий ступінь доктора технічних наук за спеціальністю 21.06.01 – екологічна безпека.
У 2011 році Ірині Валеріївні присвоєно вчене звання доцента кафедри екології, а у 2020 – вчене звання професора кафедри екології.
Сфера наукових інтересів Матвєєвої І. В. пов’язана з проблемами радіоекології. Вона є автором та співавтором понад 120 наукових та науково-методичних праць, включаючи підручники, навчальні посібники, в тому числі з грифом МОН України, патенти України.
За високий професіоналізм та сумлінне виконання своїх службових обо’язків Ірина Матвєєва нагороджена Грамотою Національного авіаційного університету (2011 р.), Подякою ректора НАУ (2012 р.), Подякою Міністерства молоді та спорту України (2013), Подякою Міністерства освіти і науки України (2021 р.) та Грамотою Міністерства освіти і науки України (2022 р.)
Обірвалося життя людини виняткової працездатності, толерантності, яка здобула повагу і шану співробітників та студентства. Її поважали за професійну компетентність, людяність, відданість своїй справі.
Висловлюємо щирі співчуття рідним, близьким, друзям з приводу тяжкої втрати, сумуємо разом з вами.
Вічна і світла пам'ять…