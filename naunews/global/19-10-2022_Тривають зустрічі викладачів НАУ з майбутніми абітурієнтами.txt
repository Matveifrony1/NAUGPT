Заголовок: Тривають зустрічі викладачів НАУ з майбутніми абітурієнтами
Дата: 19/10/2022
URL: https://nau.edu.ua/ua/news/2022/10/trivayut-zustrichi-vikladachiv-nau-z-maybutnimi-abiterientami.html
==================================================

Доцент кафедри теорії та історії держави і права Юридичного факультету (ЮФ) Національного авіаційного університету Вероніка Олещенко для учнів старших класів Софіївсько-Борщагівського ліцею провела профорієнтаційний захід на тему «Рівень правової культури сьогодні – наше міцне майбутнє завтра».
«Суспільство є великим складним організмом і кожний громадянин є складовою цього великого організму. Кожна людина є маленькою частиною чогось великого цілого. І коли до людини приходить усвідомлення цього, то виникає почуття усвідомлення своєї відповідальності перед всією нацією. Враховуючи сучасні виклики і загрози для нашого суспільства, які обумовлені війною в Україні, важливим питанням для побудови міцного майбутнього держави є формування правової культури молоді», - зазначила на початку заходу доцент.
З метою поглибленого усвідомлення громадянської позиції учнів, викладач ЮФ НАУ висвітлила та детально охарактеризувала кожний вид соціальних норм, які регулюють суспільні відносини: норми звичаї, норми моралі, корпоративні норми, релігійні норми. Особливу увагу вона приділила нормам права як особливому виду соціальних норм, які мають загальнообов’язковий характер, встановлюються та санкціонуються державою та забезпечуються засобами державного примусу.
Зустріч також включала в себе інформаційну бесіду про права людини, їх визначення та межі прав людини відносно інших осіб.
Завершуючи захід, Вероніка Олещенко означила місце і роль права у повсякденному житті.