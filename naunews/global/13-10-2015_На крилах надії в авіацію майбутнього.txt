Заголовок: На крилах надії в авіацію майбутнього
Дата: 13/10/2015
URL: https://nau.edu.ua/ua/news/2015/10/na-krilax-nadii-v-aviacziyu-majbutnogo.html
==================================================

П’ятий рік поспіль молодь готується до ювілейного конкурсу «Авіатор», що проходить за підтримки Фонду Бориса Колеснікова. Його мета - розвиток, мотивація та підтримка студентів авіаційних спеціальностей. За ці роки учасниками, які побували на найпрестижніших авіасалонах світу, були студенти НАУ, КПІ, ХАІ та КЛА. Цьогоріч приєднатися до конкурсу зможуть студенти-авіатори з Дніпропетровська, Кривого Рогу, Кременчуга тощо.
За результатами конкурсу будуть обрані 100 переможців, які влітку 2016 року отримають можливість відвідати Міжнародний авіафорум «Фарнборо» у Лондоні, поспілкуватися з фахівцями, ознайомитися з досягненнями світової авіації і побачити новинки галузі.
Оновився склад журі проекту. До нього увійшли директор департаменту представництва авіакомпанії Emirates в Україні Олександр Черепанов, керівник департаменту з академічних зв’язків та навчання персоналу ТОВ «УкрПрогрестех» Максим Гладський, директор компанії Travelport Ukraine Олексій Смотров та генеральний директор аеропорту «Донецьк» (2013) Кирил Осіпов. Очолив команду експертної ради генеральний конструктор ДП «Антонов» Дмитро Ківа.
Нагадаємо, що у 2015 році Фонд Бориса Колеснікова організував поїздку на авіасалон Ле Бурже для 109 учасників з НАУ, ХАІ, КПІ та Кіровоградської льотної академії.
Конкурс «Авіатор» – це чудова нагода побачити світ для талановитої молоді, яка працюватиме на благо української авіації.