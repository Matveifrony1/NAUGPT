Заголовок: Маловідомі імена МУРу
Дата: 27/10/2015
URL: https://nau.edu.ua/ua/news/2015/10/malovidomi-imena-muru.html
==================================================

26 жовтня 2015 року завідувач кафедри української мови та культури Навчально-наукового Гуманітарного інституту І. Бурлакова і викладачі Т. Чухліб та А. Файзулліна взяли активну участь у проведенні першого циклу творчих зустрічей присвячених малій прозі українських еміграційних письменників МУРу (Мистецький Український Рух 1945-1948 р.). Захід проходив у Національному музеї літератури України за ініціативи науковця О. Крутівської. У науковій частині події було озвучено доповідь доктора філологічних наук І. Бурлакової на тему: «Серафічні та демонічні модуси людської природи у новелістиці Володимира Кримського та Володимира Русальського». Для ґрунтовнішого ознайомлення присутніх з творчістю письменників заявлених у назві доповіді, Народний артист України В. Чорношкур прочитав уривки з їхніх новел. Персонажами цих творів виявилися люди критичних душевних станів, які жили у переломну епоху.
Творча програма включала також пісенні номери бандуристки Н. Логощук та перегляд тематичного однойменного фільму «Закон», знятого за новелою Ю. Липи. У фільмі порушена складна морально-етична тема стосунків сина з батьком, що під впливом зовнішніх обставин та тиску системи, набувають антиродинного характеру, промовисто демонструючи проблеми всієї нації.