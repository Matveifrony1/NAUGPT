Заголовок: Заступник декана ФЕБА НАУ отримала відзнаку від «ICC Ukraine»
Дата: 20/09/2023
URL: https://nau.edu.ua/ua/news/2023/9/zastupnik-dekana-feba-nau-otrimala-vidznaku-vid-icc-ukraine.html
==================================================

На початку вересня 2023 року відбулась святкова зустріч партнерів, учасників та членів Українського національного комітету Міжнародної торгової палати (ICC Ukraine) з нагоди 25-річчя заснування. На урочистому засіданні Українського національного комітету Міжнародної торгової палати з вітальним словом виступив Президент ICC Ukraine, доктор економічних наук Володимир Щелкунов: «За чверть століття діяльності ІСС Ukraine було немало вагомих і знакових подій, які формували історію Асоціації. Все, що робить ICC з моменту свого заснування, понад 100 років тому, під девізом ТОРГІВЛЯ - ФУНДАМЕНТ МИРУ».
На заході було презентовано літопис «ІСС Ukraine 25 років: люди та події», нагороджені найкращі представники українського бізнесу – учасники та партнери ICC Ukraine, почесні гості та представники дипломатичного корпусу, акредитованого в Україні, представники державних органів управління та громадських організацій: Верховної Ради України, Збройних сил України, КМДА, ДПС в м. Києві, ДРС, Православної Церкви України, Міжнародного Академічного Рейтингу «Золота Фортуна».
На урочисте засідання з нагоди 25-річчя ICC Ukraine було запрошено заступницю декана факультету економіки та бізнес-адміністрування Національного авіаційного університету Ольгу Вовк, яка на громадських засадах протягом 2021-2023 р.р. очолювала Департамент розвитку освітньо-наукового простору ICC Ukraine. За результативність наукових досліджень та системну роботу щодо формування комунікацій між бізнесом і наукою Ольгу Вовк було нагороджено медаллю І ступеня Міжнародного Академічного Рейтингу «Золота Фортуна». В рамках співпраці з Національним авіаційним університетом представники ICC Ukraine виступають стейкхолдерами освітніх програм, підтримують наукові заходи.
Вітаємо Український національний комітет Міжнародної торгової палати з успішним розвитком та бажаємо нових можливостей для формування потенціалу забезпечення процвітання, миру та конкурентоспроможності України у міжнародному економічному просторі!