Заголовок: Виявлено чергову корупційну схему колишнього керівництва НАУ
Дата: 02/08/2021
URL: https://nau.edu.ua/ua/news/2021/8/viyavleno-chergovu-koruptsiynu-shemu-kolishnogo-kerivnitstva-nau.html
==================================================

Працівниками відділу з питань запобігання та виявлення корупції Національного авіаційного університету проведено перевірку дотримання вимог антикорупційного законодавства під час проведення закупівлі літака «К-10 Свіфт».
В ході перевірки виявлено, що ціна літака, який було придбано за кошти університету у 2017 році, складає 2 477 550,00 грн., що на той час в доларовому еквіваленті складало біля 100 000. Також встановлено, що відповідно до інших пропозицій закупівлі на той період часу, літак «К-10 Свіфт» коштував близько 45 – 50 тисяч у доларовому еквіваленті.
Окрім суттєво завищеної вартості літака, були допущені грубі порушення тендерної закупівлі. Так, одним з учасників тендеру була будівельна компанія «ТРЕСТБУД-1», а іншим учасником (він же і переможець) компанія, одним із засновників якої є Гапанович І.Б. - на теперішній час пілот–інструктор Центру льотної підготовки НАУ.
Оформлення документів на закупівлю та повна сплата за літак були проведені в 2017 році, а фактично літак поставили до Університету лише в 2019 році, що свідчить про скоєння службового підроблення документів, зловживання посадовим становищем всіх причетних працівників НАУ до цієї оборудки.
Матеріали перевірки направлено до Солом’янського районного управління Національної поліції України в м. Києві для проведення досудового розслідування.