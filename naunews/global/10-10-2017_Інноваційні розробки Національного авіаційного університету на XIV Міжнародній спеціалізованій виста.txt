Заголовок: Інноваційні розробки Національного авіаційного університету на XIV Міжнародній спеціалізованій виставці «Зброя та безпека - 2017»
Дата: 10/10/2017
URL: https://nau.edu.ua/ua/news/2017/10/innovatsiyni-rozrobki-natsionalnogo-aviatsiynogo-universitetu-na-xiv-mizhnarodniy-spetsializovaniy-vistavtsi-zbroya-ta-bezpeka-2017.html
==================================================

10 жовтня 2017 року в Києві урочисто відкрилася XIV Міжнародна спеціалізована виставка «Зброя та безпека-2017».
В урочистій церемонії відкриття взяли участь секретар РНБО Олександр Турчинов, Глава МВС Арсен Аваков, Міністр оборони Степан Полторак, начальник Генштабу ЗСУ Віктор Муженко, а також представники іноземних делегацій. Делегацію НАУ очолив в.о. ректора університету Володимир Ісаєнко та проректор з наукової роботи Володимир Харченко.
На виставці були представлені наступні сегменти: озброєння і засоби індивідуальної екіпіровки солдата на полі бою, техніка та озброєння сухопутних військ, озброєння і екіпірування правоохоронних органів, засоби забезпечення прикордонного контролю, військова авіація.
Експозицію Національного авіаційного університету склали розробки Науково-виробничого центру безпілотної авіації «Віраж» та Науково-навчального центру «Аерокосмічний центр». Зокрема, НВЦБА «Віраж» НАУ представив двомоторне безпілотне повітряне судно М-7В5 «Небесний патруль», призначене для виконання авіаційних робіт в інтересах різних галузей економіки, та безпілотний баражуючий боєприпас М-56 «Модуль», пристосований для патрулювання території з метою недопущення ворожих об’єктів шляхом їх виявлення та знищення.
Крім того, світ побачили й інші розробки НВЦБА «Віраж», а саме: мобільний безпілотний комплекс М-10 «Око 2» для відеоспостереження в реальному часі та патрулювання невеликих площинних об’єктів, багатоцільовий безпілотний комплекс М-6-3 «Жайвір» для аерофотозйомки, відеоспостереження в реальному часі та патрулювання лінійних об’єктів, багатомоторний безпілотний вертоліт для перевезення вантажів ПКМ-14 «Сатурнія», багатоцільовий двомоторний конвертоплан НАУ-КМ 3 «Кубок», навчально-тренувальний безпілотний літак М-22Д «Аеротестер», полікоптер НАУ ПК-08 та експериментальне двомоторне безпілотне повітряне судно М-7Д «Небесний патруль» для картографії та аерофотозйомки, відеоспостереження в реальному часі та патрулювання лінійних об’єктів.
Науково-навчальний центр «Аерокосмічний центр» презентував автопілот «ПНК-2» з модулем інерційно-супутникової навігації, призначений для керування безпілотними системами різноманітного базування, та адаптивну антенну решітку «ААР-1», яка забезпечує вибірковий прийом сигналів за напрямом.
Гості та відвідувачі виставки відзначили високий науковий, технічний і технологічний потенціал Національного авіаційного університету. А це, своєю чергою, дозволить НАУ посісти гідне і конкурентоспроможне місце у розробці, виробництві і експлуатації безпілотних авіаційних систем, а також у підготовці висококваліфікованих кадрів для цієї галузі.
Виставка триватиме з 10 по 13 жовтня. Запрошуємо усіх бажаючих!