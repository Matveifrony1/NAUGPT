Заголовок: Виставка-конкурс «Обереги та елементи народного вжитку»   до Дня захисника України
Дата: 21/10/2015
URL: https://nau.edu.ua/ua/news/2015/10/vistavka-konkurs-oberegi-ta-elementi-narodnogo-vzhitku-do-dnya-zaxisnika-ukraini.html
==================================================

16 жовтня 2015р. в 1 корпусі Національного авіаційного університету відбулася виставка-конкурс «Обереги та елементи народного вжитку».
Студенти 101, 201 та 202 груп на чолі зі старшим викладачем кафедри дизайну інтер’єру ННІАП О. Сідоровою власноруч виготовили оригінальні та надзвичайно оптимістичні обереги для воїнів АТО, а також вишукані торби з аплікаціями за мотивами українського фольклору, виконані в народних традиціях.
У свої вироби студенти вклали не тільки свої знання та вміння, уяву та фантазію, але й стільки душевного тепла, що невелике приміщення перед актовим залом засяяло усіма барвами веселки, нагадуючи квітучий весняний сад.
Відвідувачам особливо сподобались авторські ляльки-мотанки, вишиті мішечки-обереги, аплікативні колажі та традиційні для українського народного мистецтва вишиті та прикрашені яскравими декоративними аплікаціями сумки-торби.
Лауреатами виставки-конкурсу «Обереги» виявились:
І місце зайняв Олександр Богуш (гр.101);
ІІ місце - Єлизавета Яценко (гр. 201), Валентина Онищенко (гр.101) та Ія Гуменюк (гр.101);
ІІІ місце посіли Василина Бойчук (гр. 202), Маргарита Купрієнко (гр. 101) та Маргарита Бодак (гр.101).
У номінації «Українська торба» призові місця одержали: Катерина Григорьєва (гр. 101), Маргарита Купрієнко (гр. 101), Евеліна Коваленко (гр. 101), Ія Гуменюк (гр. 101) та Яна Волошенюк (гр. 101).
Вітаємо переможців!
Зроблені руками студентів обереги будуть передані бійцям АТО, які захищають нашу Батьківщину.