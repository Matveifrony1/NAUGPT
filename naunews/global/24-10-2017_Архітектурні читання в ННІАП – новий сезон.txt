Заголовок: Архітектурні читання в ННІАП – новий сезон
Дата: 24/10/2017
URL: https://nau.edu.ua/ua/news/2017/10/arhitekturni-chitannya-v-nniap-–-noviy-sezon.html
==================================================

У Навчально-науковому інституті аеропортів стартував новий сезон «Архітектурних читань» - громадського творчо-наукового заходу, який має на меті ознайомити студентів з проблемами та перспективами подальшої практичної роботи. Захід викликає зацікавлення не лише у представників спеціальних факультетів – архітектури, будівництва та дизайну, а й інших, оскільки торкається загальних гуманітарно-культурних питань.
«Першими ластівками» стали лекція та презентація випускника ННІАП НАУ, нині відомого в Україні та за кордоном архітектора й громадського діяча Семена Поломаного й виїзна лекція-екскурсія до Музею-майстерні династії Зноби-Голембієвських. Семен Поломаний, який представив відвідувачам фотопрезентацію практичних втілень своїх робіт, а також ознайомив з актуальними проектами екологічних реконструкцій м. Києва, надав чимало корисних порад майбутнім дизайнерам і архітекторам. Під час екскурсії до музею студенти ознайомилися з усіма етапами роботи скульпторів, осмислюючи синтез архітектурно-скульптурного середовища. Пошук гармонії між природою та людськими будівлями, між архітектурними спорудами і скульптурними композиціями, монументальними панно та розписами – ось найактуальніші питання, які постають перед сучасними архітекторами, будівельниками, дизайнерами. Водночас неможливо оминути питання про значення культурної спадщини, яка часто страждає через недбальство або просто незнання. Тому до програми архітектурних читань в подальшому планується включити питання історичної, образотворчої, монументальної спадщини. Також наступними кроками архітектурних читань стануть фотовиставки, присвячені цікавим історичним й сучасним місцям Києва, інших міст України та світу. До відвідування заходів, та безпосередньої участі в них запрошуються всі бажаючі.