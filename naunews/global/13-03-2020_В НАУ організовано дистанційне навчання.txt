Заголовок: В НАУ організовано дистанційне навчання
Дата: 13/03/2020
URL: https://nau.edu.ua/ua/news/2020/berezen/v-nau-organizovano-distantsiyne-navchannya.html
==================================================

На період карантину, запровадженого рішенням Кабінету Міністрів України для всіх закладів освіти, в Національному авіаційному університеті навчальний процес ведеться за розкладом в режимі віддаленого доступу (дистанційно).
Університет поступово переходить на  єдину систему для навчання студентів – GoogleClassroom, що забезпечить швидке створення, поширення матеріалів та завдань для організації дистанційного освітнього процесу. Відповідальні за дистанційне навчання від інститутів/факультетів вже відправили викладачам інструкцію по використанню платформи GoogleClassroom для дистанційного навчання.
Веб-сервіс об'єднує створення і обмін завданнями, написання текстів, спілкування, обмін повідомленнями, оцінювання результатів навчання тощо. GoogleClassroom є зручним і простим для використання викладачами та студентами, дозволяє організувати процес навчання як з персонального комп’ютера, так і з мобільних пристроїв (iOS, Android). Завдяки цим можливостям викладач може відстежувати персональну роботу кожного студента, оцінювати її, надавати рекомендації тощо.
Через GoogleClassroom викладачі НАУ на період карантину забезпечуватимуть студентів усіма необхідними для самостійного вивчення: методичними рекомендаціями, матеріалами для лекційних, практичних занять та лабораторних робіт відповідно до розкладу. Звіти до практичних і лабораторних робіт, домашні завдання, їх захист, за необхідністю, будуть проводитись  через Skype. Написання модульних контрольних робіт переноситься на період, наступний за карантином, а під час вивільнених годин викладачам рекомендовано провести начитування і вивчення матеріалів наступного модуля.