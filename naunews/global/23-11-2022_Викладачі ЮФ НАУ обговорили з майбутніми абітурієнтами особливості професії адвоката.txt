Заголовок: Викладачі ЮФ НАУ обговорили з майбутніми абітурієнтами особливості професії адвоката
Дата: 23/11/2022
URL: https://nau.edu.ua/ua/news/2022/11/vikladachi-yuf-nau-obgovorili-z-maybutnimi-abiturientami-osoblivosti-profesii-advokata.html
==================================================

17 листопада 2022 року Юридичним факультетом НАУ спільно з вчителем Спеціалізованої школи № 2 імені Д. Карбишева з поглибленим вивченням предметів природничого циклу Подільського району міста Києва Володимиром Сіпієм організовано та проведено для старшокласників профорієнтаційний тематичний захід «Soft skill – як інструмент розвитку професійності майбутнього адвоката».
Знайомство розпочалося із перегляду презентації «Професія адвоката», яка наочно продемонструвала основні завдання, здібності, навички та принципи діяльності адвоката під час надання правової допомоги громадянам і юридичним особам шляхом реалізації права в їх інтересах.
«Наполегливість, комунікабельність, ініціативність, любов до своєї професії, чесність, відповідальність та ерудиція — це ті здібності, без яких не можна уявити адвоката. Soft skills охоплює здатність до комплексного розв'язання питань, здібності до прояву комунікативних, когнітивних та організаційних навичок.
Найбільш загальним принципом роботи адвоката є правило, встановлене для лікаря: не зашкодь. Захищаючи права своїх клієнтів та відстоюючи інтереси правосуддя, адвокати повинні сприяти захисту прав людини і основоположних свобод, визнаних правом, і в усіх випадках діяти незалежно та добросовісно, відповідно до закону та визнаних норм і професійної етики», - зазначила під час виступу професор кафедри теорії та історії держави і права Світлана Головко.
У ході спілкування учням також було надано інформацію щодо спектра діяльності Національного авіаційного університету з підготовки майбутніх фахівців, організації навчального процесу, основних напрямків діяльності Юридичного факультету, особливостей проведення виробничих і юридичних практик.