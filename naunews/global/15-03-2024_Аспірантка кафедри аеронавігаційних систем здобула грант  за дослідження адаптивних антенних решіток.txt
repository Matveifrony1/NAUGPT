Заголовок: Аспірантка кафедри аеронавігаційних систем здобула грант  за дослідження адаптивних антенних решіток
Дата: 15/03/2024
URL: https://nau.edu.ua/ua/news/2024/3/aspirantka-kafedri-aeronavigatsiynih-sistem-zdobula-grant-za-doslidzhennya-adaptivnih-antennih-reshitok.html
==================================================

Вітаємо
Оксану Іщенко
, аспірантку кафедри аеронавігаційних систем Факультету аеронавігації, електроніки та телекомунікацій, з перемогою у конкурсі на отримання індивідуального гранту від
IEEE Ukraine Section
.
Оксана Іщенко представила
на конкурс наукове дослідження на тему
«Адаптивна антенна решітка для протидії радіоперешкодам у системах супутникової навігації»
. У своїй роботі вона довела, що використання багатоелементних антенних решіток у навігаційних системах, що складаються з сузір’їв супутників або їх комбінацій, дозволяє виявляти та придушувати радіоперешкоди шляхом формування нулів діаграми спрямованості антенної решітки в напрямках приходу радіоперешкоди.
Дослідниця запропонувала
метод придушення перешкод, який доповнюється процедурами його виявлення, зі збереженням здатності вирішення навігаційної задачі при використанні від однієї до чотирьох систем.
Метою грантової програми
IEEE Ukraine Section є підтримка досліджень вчених, інженерів і студентів, які працюють у сфері мікрохвильових технологій, антен і радарів, з акцентом на досконалість, інновації та професійний розвиток.
Тривалість проєкту
становить 12 місяців. Остаточний звіт буде представлений на науково-технічній конференції «2024 IEEE 3rd Ukrainian Microwave Week», що організовується IEEE Ukraine Section.
Перемога аспірантки НАУ в конкурсі свідчить про високий рівень її наукових досліджень та актуальність проблематики, якою вона займається. Це є визнанням досягнень молодих українських науковців у галузі авіаційних та космічних технологій на міжнародному рівні.