Заголовок: Видатні особистості мого рідного краю
Дата: 19/03/2015
URL: https://nau.edu.ua/ua/news/2015/3/vidatni-osobistosti-mogo-ridnogo-krayu.html
==================================================

16 березня 2015 року відбулось засідання Центру медіації Юридичного інституту за участі дирекції та студентів. Цього разу предметом обговорення стали актуальні питання становлення українського суспільства за складних умов збереження національної державності, історичної правди і самобутності, народних традицій, пошани до видатних вітчизняних діячів, готовності до виконання громадянських і конституційних обов’язків.
Студент групи ПР-203 Вадим Пойда у виступі «Видатні особистості Яготинщини» зауважив, що Україна багата на імена талановитих ентузіастів, що жили та творили для людей, маючи бажання і натхнення звеличити рідну землю, народ, державу. Розповів про відому на Яготинщині родину Закревських, які збудували родинний маєток і парк, зробивши його перлиною садово-паркової архітектури XVIII поч. – XIX ст., здобутки і творчість відомої в Україні та світі художниці Катерини Білокур, подвиги під час Другої світової війни двічі Героя Радянського Союзу генерал-полковника танкових військ Андрія Кравченка, а також перемоги кумира любителів футболу Андрія Шевченка.
Олександр Сидляренко (група ПР-304) у доповіді про видатних особистостей Чернігівщини, розповів про Олександра Довженка – кінематографіста, письменника, митця; Григорія Верьовку – композитора і хорового диригента; Марію Заньковецьку – талановиту актрису та співачку.
Представлені студентами особистості різні за віком, професіями, життєвим досвідом, проте їх об’єднує одне: всі вони патріоти своєї справи і держави, які віддано любили і люблять рідний край, землю з її багатовіковою історією, мальовничою природою, чарівною піснею, працелюбними, мудрими й талановитими людьми.
Ознайомитися докладно з доповідями студентів можна в рубриці «Молодь і закон» на сайті Юридичного інституту:
www.law.nau.edu.ua
.