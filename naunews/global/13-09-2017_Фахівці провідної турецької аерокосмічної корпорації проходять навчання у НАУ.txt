Заголовок: Фахівці провідної турецької аерокосмічної корпорації проходять навчання у НАУ
Дата: 13/09/2017
URL: https://nau.edu.ua/ua/news/2017/9/fahivtsi-providnoi-turetskoi-aerokosmichnoi-korporatsii-prohodyat-navchannya-u-nau.html
==================================================

11 вересня 2017 р. стартувало двотижневе навчання на курсах підвищення кваліфікації на базі Національного авіаційного університету для фахівцівТурецької Аерокосмічної Корпорації (Turkish Aerospace Industries, Inc.). Перед початком аудиторних занять зі слухачами зустрівся проректор з міжнародного співробітництва Валерий Чепіженко.
16 молодих спеціалістів корпорації протягом десяти днів отримуватимуть нові знання в галузі «Навігація» та «Обробка зображень» під керівництвом професора Віктора Синєглазова. Всі лекційні та практичні заняття проводитимуться на сучасному лабораторно-технічному обладнанні НАУ. Значну увагу буде приділено практичним вправам: спеціалісти ТАК відпрацьовуватимуть навички на інтегрованому тренажері TOWER (диспетчерська вежа політованої та безпілотної авіації).
Курси підвищення кваліфікації для спеціалістів ТАК організовано за участю фахівців відділу міжнародних зв’язків та Інституту неперервної освіти, це яскравий приклад активізації співпраці з іноземними партнерами, що засвідчує міжнародне визнання НАУ як провідного навчального закладу в авіакосмічній галузі. Підписаний у лютому 2017 р. в.о. ректора Володимиром Ісаєнком Меморандум про співробітництво між Національним авіаційним університетом і Турецькою Аерокосмічною Корпорацією сьогодні став для нашого Університету одним із найбільш прибуткових контрактів за останні декілька років. Така співпраця між українськими та турецькими фахівцями відкриває нові горизонти в галузі міжнародної науки і освіти.
Нині ведуться перемовини щодо організації курсів підвищення кваліфікації для декількох додаткових груп спеціалістів Турецької Аерокосмічної Корпорації у січні-лютому 2018 р. за участі провідних фахівців НАУ.
Довідково:
Турецька аерокосмічна корпорація, Inc (TAК) – міжнародний центр з проектування, розробки, виробництва та інтеграції аерокосмічних систем. Основний напрям діяльності TAК – розробка програм модернізації, модифікації та системної інтеграції, а також післяпродажне обслуговування як фіксованих, так і ротаційних військових і комерційних літаків.