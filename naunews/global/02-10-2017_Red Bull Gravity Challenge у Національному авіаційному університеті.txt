Заголовок: Red Bull Gravity Challenge у Національному авіаційному університеті
Дата: 02/10/2017
URL: https://nau.edu.ua/ua/news/2017/9/red-bull-gravity-challenge-u-natsionalnomu-aviatsiynomu-universiteti.html
==================================================

28 вересня 2017 року на території Національного авіаційного університету стартувала Всеукраїнська акція  Red Bull Gravity Challenge. До акції долучилися студенти усіх ВНЗ країни, готові кинути виклик земному тяжінню.
Згідно правил, до участі допускалися команди із трьох чоловік. Вони мали власними силами  сконструювати апарат, який міг би вберегти звичайне куряче яйце від падіння із висоти 15 метрів. При цьому максимальний розмір конструкції не мав перевищувати 1 м ³ (1x1x1), а вага – не більше 5 кг. Судити змагання довірили журі у складі директора Спорткомплексу НАУ Володимира Артамонова, голови ППОСА НАУ Марії Рощук, помічника ректора університету Оксани Вовк та атлета Red Bull Василя Лук’яненка.
Бажання позмагатися із гравітацією зібрало на площі перед літаком 15 команд із НАУ та НТУУ КПІ ім. І. Сікорського. Учасників оцінювали за двома основними критеріями – цілісність яйця при контакті із землею та креативність презентації команди та апарату. За оцінками журі, найкраще себе показала команда із КПІ, чиї знання та творчий підхід принесли їм перемогу.
Акція триватиме на території України з 28 вересня по 10 жовтня 2017 включно. І, окрім столиці, охопить Львів, Одесу, Дніпро та Харків. Переможці Red Bull Gravity Challenge отримають подарунки від партнеру проекту інтернет-супермаркету ROZETKA. Головний приз – квадрокоптер Syma 2.4 GHz 32 cм з FPV-камерою (X5UW).