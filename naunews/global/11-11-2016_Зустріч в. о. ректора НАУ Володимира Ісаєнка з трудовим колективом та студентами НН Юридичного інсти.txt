Заголовок: Зустріч в. о. ректора НАУ Володимира Ісаєнка з трудовим колективом та студентами НН Юридичного інституту
Дата: 11/11/2016
URL: https://nau.edu.ua/ua/news/2016/11/zustrich-v-o-rektora-nau-volodimira-isaenka-z-trudovim-kolektivom-ta-studentami-nn-yuridichnogo-institutu.html
==================================================

10 листопада відбулася зустріч в. о. ректора НАУ Володимира Ісаєнка з трудовим колективом та студентами Навчально-наукового Юридичного інституту. Також на зустрічі були присутні проректор з навчально-виховної роботи Тамара Іванова, проректор з міжнародного співробітництва, голова Вченої ради Валерій Чепіженко та проректор з господарської роботи Валентин Войцехівський.
Зустріч розпочалася з презентації директором ННЮІ Іриною Сопілко історії створення інституту та його основних переваг, серед яких можна відзначити і кадровий склад:
«Нині на базі інституту працюють 5 кафедр. Ми маємо потужний викладацький склад: 65 науково-технічний працівників, 11 докторів наук у штаті та 3 за сумісництвом. Цього року були захищені 2 докторські роботи та 6 кандидатських. На денній формі навчаються 495 студентів».
Директор представила завідувачів кафедр, які мали змогу виступити перед присутніми.
Ірина Сопілко розповіла про Навчально-методичну кримінальну лабораторію, де студенти вивчають криміналістику і застосовують теоретичні знання на практиці та Юридичну консультацію «Юридична клініка», яка надає студентам можливості набути навичок практичної діяльності за фахом.
«В інституті діє зала судових засідань,
аби студенти відчули себе в ролі фахівців: адвокатів та суддів
– зауважила І. Сопілко. –
6 грудня  у цій залі проходитимуть змагання «Найкраще судове засідання», участь у яких братимуть і  студенти з інших університетів
».
За словами директора ННЮІ, усі теми, які опрацьовуються на кафедрі, обов’язково оформлюються у навчальні посібники або монографії. Кількість періодичних та фахових видань нині перевищує 1500. Також на базі інституту проходять різні майстер-класи та круглі столи:
«Щороку відбуваються 3 конференції. Також організовуються круглі столи з практичними адвокатами, суддями, фахівцями юриспруденції. Видається фаховий юридичний журнал. 491 студент займається науковою роботою. Щомісяця студенти зустрічаються з практикуючими юристами. Проводяться правничі школи, патріотичні та творчі заходи, спортивні, соціального характеру та з органами студентського самоврядування».
Далі у своєму виступі голова Наукового товариства студентів та аспірантів ННЮІ Тетяна Корженівська пояснила головні напрямки діяльності товариства:
«Ми підвищуємо зацікавленість студентів брати участь у наукових заходах, щоб вони набули навичок, розширили коло зв’язків з науковою молоддю. Усі сили спрямовані на те, щоб всебічно розвивати студентів».
Тетяна Лукашенко, голова Студради ННЮІ, розповіла про проблеми, які були в організації, але зараз все працює у правильному руслі:
«Ми формуємо студентів як і працівників, так і керівників, виявляючи та сприяючи реалізації творчих здібностей. Після виборів Студентська рада зазнала реформ: ми призначили 2-х заступників та секретаря. Студрада пережила важкий етап, і  зараз ми продовжуємо активно працювати».
Голова Творчого об’єднання студентів та аспірантів ННЮІ Ярослав Якименко висловився за об’єднання студентів:
«Ми працюємо над тим, щоб максимально об’єднати студентський колектив інституту. Ми організовуємо різні творчі конкурси для забезпечення не лише наукового життя студентів, але і їх дозвілля».
Далі до слова директор ННЮІ Ірина Сопілко запросила в. о. ректора НАУ Володимира Ісаєнка:
«Дуже приємно познайомитися з новим для мене колективом. Інститут був гарно представлений. Але хочу, щоб ми обмінялися думками з приводу проблем. Ми повинні чесно дивитися один одному в очі та говорити правду. Щоб бути кращими в Києві, в Україні, в Європі».
В.о. ректора НАУ підняв питання ролі нетехнічних спеціальностей у технічному університеті та зауважив проблему державного замовлення непрофільних спеціальностей. А далі мова пішла про розбудову інституту та залучення студентів:
«ННЮІ є найменшим за кількістю студентів - 493 особи. На перший курс цього року прийнято 102 особи. Для збільшення кількості студентів слід брати участь у міжнародних проектах. Ми маємо ставити цілі, щоб студенти прагнули в нас навчатись, навіть якщо хочуть працювати за кордоном. Ось чому важливим є навчання англійською мовою, ось чому варто започатковувати подвійні дипломи. Було б добре, аби ви попрацювали над цим проектом. Думаю, наші студенти будуть лише вдячні за знання юридичної сфери іноземною мовою.
Нині знайти юриста з хорошим рівнем англійської мови є значною проблемою.  Крім того, потрібно залучати інші спеціальності та зміцнювати інститут. Як приклад, може бути спеціальність «Публічне управління та адміністрування». Варто розширити сферу впливу, адже більшість інститутів мають кілька спеціальностей, а ви  – одну».
Володимир Ісаєнко висловив занепокоєння з приводу низької студентської активності:
«З усіх студентів ННЮІ лише трохи більше як 60 взяло участь у виборах Студентської ради. Чому так мало?  Чи у вас немає мотивації? Юристи повинні бути найбільш активними та підтримувати зв’язки. Хоч вільного часу обмаль, але я завжди готовий підтримати студентську ініціативу. Ми хочемо, аби наші діти досягли більшого успіху, ніж ми. Тому потрібно підвищувати соціальну активність, щоб робота студентського самоврядування була не формальною, щоб усі ваші організації були продуктивною силою».
В. о. ректора НАУ підняв питання дуже малого впливу Навчально-наукового Юридичного інституту на захист НАУ:
«Не відчувається ваша підтримка. Багато справ за участю НАУ було програно через елементарно непрофесійно підготовлені документи. Ми маємо проблему з низьким рівнем юридичної практики у наших співробітників. Треба докласти зусиль, щоб ви допомогли розробити певну концепцію юридичної безпеки університету».
На завершення Володимир Ісаєнко додав:
«Хотілося б побажати, щоб такі наші зустрічі були частішими, особливо зараз, коли в університеті відбуваються зміни. Будемо намагатися виходити на міжнародні ринки. Багато в чому ми можемо підняти планку і заявити про себе. Я бажаю піднімати цю планку щороку».
Продуктивна дискусія тривала понад 2 години. В. о. ректора НАУ Володимир Ісаєнко підкреслив, що такі зустрічі мають бути стимулом для роботи на благо університету.