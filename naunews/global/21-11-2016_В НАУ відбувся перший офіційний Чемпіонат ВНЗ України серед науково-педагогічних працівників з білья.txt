Заголовок: В НАУ відбувся перший офіційний Чемпіонат ВНЗ України серед науково-педагогічних працівників з більярду «Вільна піраміда»
Дата: 21/11/2016
URL: https://nau.edu.ua/ua/news/2016/11/v-nau-vidbuvsya-pershiy-ofitsiyniy-chempionat-vnz-ukraini-sered-naukovo-pedagogichnih-pratsivnikiv-z-bilyardu-vilna-piramida.html
==================================================

17 – 20 листопада у більярдному клубі  «Авіатор», що знаходиться в Національному авіаційному університеті, проводився перший у своїй історії чемпіонат ВНЗ України серед науково-педагогічних працівників з більярду «Вільна піраміда». У турнірі взяли участь 36 осіб з 12 університетів України. Головним суддею змагань став суддя міжнародної категорії Ігор Ковтун. Проведенням та підготовкою змагань опікувався Директор Федерації більярдного спорту України (Пул, Снукер, Піраміда) у ВНЗ України професор Олександр Безносюк.
Відкрив змагання і  привітав учасників в.о. ректора Володимир Ісаєнко: «Більярд є одним із пріоритетних видів спорту як в Україні, так і в нашому університеті. Варто зазначити, що на цьому турнірі присутній державний тренер з більярду, який працює викладачем в НАУ і здійснює усі необхідні кроки, щоб цей вид спорту розвивався і підпитувався новими кадрами. Сподіваюся, що цей чемпіонат буде новим стимулом для того, щоб залучити до нього кращих студентів. Усім перемоги!».
Професор Олександр Безносюк теж привітав учасників та зазначив «У наступному році на нас очікують ще шість змагань в різних містах України. Ці кубки, що ми зараз розігруємо, є перехідними. На них будуть написані імена перших та подальших переможців. Це нам подарував мій підопічний, дворазовий чемпіон світу з більярду Ярослав Тарновецький».
У командному заліку володарем Кубка стала команда Київського національного університету імені Тараса Шевченка (Олександр Безносюк, Віталій Ворона, Олександр Курилко), друге місце посів Національний авіаційний університет (Тарас Ключніков, Володимир Шульга, Андрій Майснер) і третє – команда Державного університету телекомунікацій (Дмитро Оленєв, Олексій Кільменінов).
У турнірі «Білія» (за кількістю забитих куль до першої помилки) чемпіоном з результатом в дванадцять куль став Ростислав Лящук (Тернопільський національний педагогічний університет ім. В. Гнатюка), якому, до речі, виповнилося 77 років. Друге місце завдяки шістьом кулям посів Павло Пасічник (Київський національний університет будівництва і архітектури) і третє місце з п’ятьма забитими кулями – Сергій Миронець (Київський національний торговельно-економічний університет).
В особистому заліку Кубком заволодів Павло Пасічник (КНУБА), друге місце посів Микола Даценко (КрНУ) і третє – Дмитро Оленєв (ДУТ).