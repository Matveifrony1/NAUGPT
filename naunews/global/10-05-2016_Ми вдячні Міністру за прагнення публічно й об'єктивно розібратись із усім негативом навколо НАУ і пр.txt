Заголовок: "Ми вдячні Міністру за прагнення публічно й об'єктивно розібратись із усім негативом навколо НАУ і припинити його розхитування зі сторони організованої групи осіб", - Володимир Харченко (оновлено)
Дата: 10/05/2016
URL: https://nau.edu.ua/ua/news/2016/5/mi-vdyachni-ministru-za-pragnennya-publichno-j-obektivno-rozibratis-iz-usim-negativom-navkolo-nau-i-pripiniti-jogo-rozxituvannya-zi-storoni-organizovanoi-grupi-osib-volodimir-xarchenko.html
==================================================

Сьогодні, 10 травня 2016 року, відбулась робоча зустріч представників НАУ із Міністром освіти і науки України Лілією Гриневич.
НАУ представляв в.о. ректора, проректор з наукової роботи, доктор технічних наук, професор Володимир Харченко, Голова Вченої ради, доктор технічних наук, професор Валерій Чепіженко, директор Навчально-наукового інституту комп'ютерних інформаційних технологій, доктор технічних наук, професор Олександр Юдін, директор Навчально-наукового Гуманітарного інституту, доктор філологічних наук, професор Артур Гудманян, а також керівник профспілки університету Володимир Гребенніков.
Вперше, на фоні тривалої цілеспрямованої дискредитаційної кампанії проти НАУ і її керівного складу з боку екс-проректорів на чолі із Максимом Луцьким, вдалось надати Лілії Гриневич іншу невикривлену інформацію стосовно нинішнього стану НАУ та його діяльності. "Міністр утворила комісію, щоб розібратись якнайшвидше в усьому, і в мене склалось таке враження, що до неї весь цей час "заявники" доносили переважно однобоку викривлену інформацію, а вона прагне об'єктивно розглянути всі закиди на адресу НАУ, скарги та заяви. Ми повністю підтримали Міністра і надамо комісії всю необхідну інформацію", - так прокоментував візит в МОН України Володимир Харченко.
"Я вдячний Лілії Гриневич за прагнення якнайшвидше об'єктивно врегулювати штучно створену негативну ситуацію навколо НАУ. Університет функціонує в нормальному режимі, колектив працює і ми зорієнтовані на розвиток. Ми прагнемо довести Міністру, комісії МОН та громадськості безпідставність обвинувачень щодо порушень законодавства в діяльності НАУ і нарешті покласти край всім намаганням певної групи осіб ввести в оману високопосадовців і в такий спосіб продовжити хаотичну забудову території університету та його занепад як унікального вишу", - підкреслив в.о. ректора НАУ Володимир Харченко.
Також керівник зазначив, що нещодавно, в квітні-місяці, НАУ в суді довів легітимність нинішньої Вченої ради, виступивши в статусі відповідача за позовом екс-працівниці університету Пунди О.В. із залученням третьої особи гр. Хращевського Р.В., і виграв судовий процес. Суд повністю відмовив позивачу в задоволенні позову. Це в черговий раз свідчить про законність дій всіх керівних органів і колективу НАУ.