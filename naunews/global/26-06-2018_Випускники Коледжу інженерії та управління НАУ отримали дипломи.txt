Заголовок: Випускники Коледжу інженерії та управління НАУ отримали дипломи
Дата: 26/06/2018
URL: https://nau.edu.ua/ua/news/1/6/vipuskniki-koledzhu-inzhenerii-ta-upravlinnya-nau-otrimali-diplomi.html
==================================================

26 червня в актовій залі НАУ відбулися урочистості з нагоди вручення дипломів випускникам Коледжу інженерії та управління НАУ. У когось із молодих людей три, а в когось чотири роки тривало студентське життя.
Із вітальним словом до випускників коледжу, їх батьків та всіх присутніх звернувся ректор НАУ Володимир Ісаєнко. «Ми присутні на дуже урочистій події, коли ви отримаєте дипломи, адже здобули вже певний фах, - сказав Володимир Миколайович. - Хтось із випускників уже може йти у доросле життя ставши до роботи, а хтось – має всі шанси продовжити навчання в Національному авіаційному університеті та продовжити підніматися по сходинках освіти, науки рухаючись у цьому напрямку далі».
Ректор нагадав, що коледжі НАУ мають пріоритетне право для вступу та продовження навчання в НАУ. І запропонував випускникам КІУ від імені Bченої ради та колективу університету – продовжити своє навчання в стінах НАУ. Він зазначив, що правила вступу постійно змінюються, зокрема, цьогоріч для випускників коледжів запроваджується нова форма навчання. Наприклад, можна йти одразу на 2-й чи 3-й курси, але ускладнення полягають у тому, що, на жаль, у цьому випадку нинішнього року держава не дає держзамовлення (не виділяються бюджетні місця).
Але відкрита скорочена форма навчання: будуть формуватися окремі групи студентів із тих, хто вже має ступінь молодшого спеціаліста й після трьох років навчання – отримає ступінь бакалавра. Зараз вирішується питання фінансування такої форми навчання саме через держзамовлення. Тож для усіх бажаючих є можливість продовжити «казку студентського життя».
Насамкінець Володимир Ісаєнко сказав: «Бажаю, щоб ви зробили свій вибір. Ми раді вас бачити в нашому навчальному закладі й думаю, що ви із задоволенням увіллєтеся в студентські лави НАУ і зануритеся у бурхливе життя університету». Ректор також побажав, щоб згодом молоді люди не зупинялися на досягнутому: навчалися та стажувалися в університетах-партнерах за кордоном.
Із теплими вітальними словами до присутніх звернулися також: проректор з економіки та господарської роботи НАУ Роза Вінецька, директор коледжу Олександр Пономаренко та викладачі КІУ. У свою чергу батьки та випускники коледжу подякували педагогам навчального закладу за знання й часточку душі, які вони віддали своїм вихованцям не шкодуючи ні сил, ні часу.
Урочистості супроводжувалися концертними номерами, які підготували й виконували випускники.
Відбулася й наочікуваніша подія, як для дітей, так і для їх батьків: директор коледжу Олександр Пономаренко вручив дипломи про закінчення навчального закладу. Випускники на згадку робили спільні фото.