Заголовок: Співпрацюємо з Малою академією наук учнівської молоді України!
Дата: 21/02/2018
URL: https://nau.edu.ua/ua/news/1/2/spivpratsyuemo-z-maloyu-akademieyu-nauk-uchnivskoi-molodi-ukraini.html
==================================================

17 лютого 2018 року в більшості регіонів України відбувся фінальний тур ІІ етапу Всеукраїнського конкурсу-захисту науково-дослідницьких робіт учнів-членів Малої академії наук України. До співпраці з Рівненською малою академією наук учнівської молоді в якості голови журі секції «Українська література» було запрошено кандидата педагогічних наук, доцента, завідувача кафедри базових і спеціальних дисциплін Навчально-наукового інституту неперервної освіти НАУ Оксану Приходько.
Фахове журі обирало переможців з найкращих учнів регіону, які представили до захисту свої пошуково-дослідницькі роботи. У фінальному турі взяли участь понад 150 обдарованих старшокласників Рівненщини.
Оксана Приходько на вступній урочистій конференції презентувала діяльність Національного авіаційного університету: навчальну, наукову, міжнародну складові. Учнів старших класів було запрошено до участі: у Всеукраїнських олімпіадах НАУ (за їх результатами до рейтингу вступника додається до 20 балів); у освітніх та профорієнтаційних проектах «Літня школа» та «Пробне ЗНО». Кожен учасник заходу одержав інформаційні буклети навчально-наукових інститутів університету.
Робота науковців університету з обдарованою учнівською молоддю у контексті конкурсів та олімпіад, інспірованих Міністерством освіти та науки України, засвідчує плідну співпрацю у системі ЗНЗ – МАН – ВНЗ, а також демонструє не лише високий науковий потенціал викладачів, а й сприяє залученню до навчання в НАУ найталановитіших представників учнівської молоді, що в майбутньому складатимуть еліту нації.