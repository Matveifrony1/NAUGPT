Заголовок: Вітаємо Олександра Чумака з обранням начальником Льотної академії Національного авіаційного університету
Дата: 05/03/2021
URL: https://nau.edu.ua/ua/news/2021/3/vitaemo-oleksandra-chumaka-z-obrannyam-nachalnikom-lotnoi-akademii-natsionalnogo-aviatsiynogo-universitetu.html
==================================================

Сьогодні у Льотній академії Національного авіаційного університету відбулася Конференція трудового колективу, до участі у якій долучилися ректор Національного авіаційного університету Максим Луцький, народний депутат України Богдан Торохтій, голова Кіровоградської обласної державної адміністрації Андрій Назаренко та генеральний директор МААК «УРГА» Олександр Галінський.
Основним питанням конференції стало погодження кандидатури на заміщення посади начальника Льотної академії НАУ. За поданням ректора НАУ Максима Луцького колективу була запропонована кандидатура доктора юридичних наук, доцента, заслуженого юриста України Олександра Чумака.
Під час своєї доповіді Максим Георгійович також наголосив, що Національний авіаційний університет готовий всіляко підтримувати унікальний льотний заклад вищої освіти - Льотну академію Національного авіаційного університету, зокрема й у такому важливому й системоутворюючому факторі як покращення авіаційної інфраструктури закладу.
На підставі підсумків відкритого голосування з результатами «за» - 88, «проти» - 0, утримались – 3 (присутні 91 делегат); конференція надала згоду щодо призначення на посаду начальника Льотної академії НАУ Олександра Чумака.
У своєму вітальному слові до Олександра Олексійовича та колективу академії голова Кіровоградської обласної державної адміністрації Андрій Назаренко зазначив, що Льотна академія НАУ на Кіровоградщині є іміджевим закладом не лише на українському, а й на міжнародному рівні, який завжди був і залишається гордістю нашої області. Також він повідомив, що зусилля обласної влади зараз спрямовані на те, щоб включити аеропорт нашого міста до державної програми розвитку аеропортів України, що відкриє зовсім нові можливості не тільки для академії, а й для області вцілому.
Про взаємопідтримку і давні дружні стосунки між МААК «УРГА» та Льотною академією НАУ говорив у своєму вітальному слові генеральний директор МААК «УРГА» Олександр Галінський, висловивши сподівання, що надалі ці дружні взаємозв’язки стануть ще більш міцними.
У своїй промові Олександр Чумак подякував колективу академії за довіру та окреслив найперші найважливіші завдання, які стоятимуть перед ним як керівником. Зокрема, найближчим завданням є акредитація спеціальностей нашого закладу вищої освіти, підсилення матеріально-технічної бази академії, виконання усіх умов для досягнення відповідності Наказу №565 Державної авіаційної служби України "Про затвердження Авіаційних правил України "Технічні вимоги та адміністративні процедури для льотних екіпажів цивільної авіації", що забезпечить перехід до європейських вимог підготовки авіаційних фахівців тощо.
Насамкінець почесні гості привітали присутніх жінок із Міжнародним жіночим днем!
Надалі ректор Національного авіаційного університету Максим Луцький, народний депутат України Богдан Торохтій відвідали авіаційно-технічну базу академії та ознайомилися з парком повітряних суден академії та можливостями академії в технічному обслуговуванні літаків інших компаній.