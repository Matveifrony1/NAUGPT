Заголовок: ХVІІ Всеукраїнські змагання з господарського права і процесу ім. професора С.З. Михайліна
Дата: 16/05/2017
URL: https://nau.edu.ua/ua/news/2017/5/hvii-vseukrainski-zmagannya-z-gospodarskogo-prava-i-protsesu-im-profesora-sz-mihaylina.html
==================================================

12-13 травня 2017 року на базі Господарського суду Вінницької області відбулися ХVІІ Всеукраїнські змагання з господарського права і процесу ім. професора С.З. Михайліна.
Змагалися 11 команд із ВНЗ України, серед яких і команда Навчально-наукового юридичного інституту Національного авіаційного університету.
Змагання проводилися у два етапи (півфінальний, фінальний), які відбувалися у формі імітованого судового процесу на основі чинного господарського процесуального законодавства України. Кожна команда повинна була підготувати зразки процесуальних документів для позивача та відповідача відповідно до фабули справи. Перед кожним раундом змагань проводилося жеребкування серед команд, яким визначалася їх процесуальна роль – позивач або відповідач та команда-опонент.
Виступи учасників оцінювалися за такими критеріями: знання відповідних норм господарського і господарського процесуального законодавства; правильність складання процесуальних документів; вміння робити висновки, чітко формулювати свою позицію; емоційність, виразність, висока культура промови.
До складу суддівської колегії ввійшли судді Господарського суду Вінницької області: Олександр Банасько, Тетяна Лабунська, Ігор Маслій, Василь Матвійчук, Роман Міліціанов, Юрій Яремчук та судді Господарського суду Вінницької області у відставці Марія Кожухар, Надія Говор.
У ході запеклої боротьби у півфінальному раунді журі визначило 6 команд, які продовжили змагання у фіналі. Серед них була і команда Навчально-наукового юридичного інституту.
За результатами змагань у фінальному раунді команда Навчально-наукового юридичного інституту у складі студентки Любові Гурін (ПР-401) та студента Віталія Логоши (ПР-401) посіла II призове місце та була нагороджена дипломом та кубком.