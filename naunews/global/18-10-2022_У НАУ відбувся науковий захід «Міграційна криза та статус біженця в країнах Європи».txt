Заголовок: У НАУ відбувся науковий захід «Міграційна криза та статус біженця в країнах Європи»
Дата: 18/10/2022
URL: https://nau.edu.ua/ua/news/2022/10/u-nau-vidbuvsya-naukoviy-zahid-migratsiyna-kriza-ta-status-bizhentsya-v-krainah-evropi.html
==================================================

6 жовтня на Юридичному факультеті (ЮФ) Національного авіаційного університету провели Міжнародний круглий стіл «Міграційна криза та статус біженця в країнах Європи».
У вступному слові професор кафедри конституційного і адміністративного права, д.ю.н., професор Юрій Кунєв привітав учасників зауваживши: «Війна змусила мільйони людей залишити Україну, наша держава, як і ЄС загалом, переживають наймасштабнішу міграційну кризу з часів Другої світової війни. Небачена кількість вимушених переселенців з України заполонила країни Європи. Європейські організації, які займаються допомогою українським біженцям готуються навіть змінювати короткотривалі заходи на програми з довгою перспективою, якщо криза триватиме багато місяців».
Участь у заході взяли:
- Daria Dziuba, Organization «Culture Link» (Toronto, Canada);
- Бандар Нізар Махмудович, Консул Посольства України в Королівстві Саудівська Аравія;
- Аль-Зухаірі Мунеам Таір Фаріс, начальник коледжу Імама Аль-Кадима Юридичного факультету (м. Багдад);
- Данило Глоба, адвокат, заступник директора компанії «Ю-Контрол» з правових питань;
- Інна Силантьєва, президент Асоціації соціального розвитку через право, член Секретаріату Громадської ради при комітеті ВРУ з питань гуманітарної та інформаційної політики та інші.
Присутні обговорили актуальні проблеми міграційної кризи та статусу біженців у країнах Європи, вплив Близького Сходу на міграційну ситуацію в Європі, використання відкритої інформації у формі публічних даних для запобігання кризовим міграційним процесам як наслідкам негативних суспільно-політичних явищ, міжнародно-правові аспекти судового захисту біженців тощо.
Доцент кафедри конституційного і адміністративного права ЮФ НАУ Оксана Миронець виступила з доповіддю на тему «Особливості тимчасового притулку для громадян України у Словацькій Республіці», окресливши основні проблеми, з якими стикаються українські біженці, які змушені захищатися від нападу держави-агресора. А доцент кафедри, д.ю.н. Ксенія Токарєва розповіла про практичні аспекти набуття статусу біженця.
Такі заходи сприяють розширенню міжнародних зв’язків, підвищенню рівня професійної компетентності науково-педагогічних працівників та зміцнюють імідж ЮФ НАУ серед закордонних закладів вищої освіти.