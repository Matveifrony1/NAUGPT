Заголовок: Розпочато реєстрацію для участі у вступних іспитах
Дата: 24/07/2020
URL: https://nau.edu.ua/ua/news/2020/lipen/rozpochato-reestratsiyu-dlya-uchasti-u-vstupnih-ispitah.html
==================================================

Сьогодні розпочалась
реєстрація
для участі у вступних іспитах для вступу до Національного авіаційного університету на основі повної загальної середньої освіти, що буде тривати до 09 серпня 2020 року.
Хто має право брати участь у вступних випробуваннях?
• Особи, у яких є захворювання, зазначені у Переліку захворювань та патологічних станів, що можуть бути перешкодою для проходження зовнішнього незалежного оцінювання, затвердженому наказом Міністерства освіти і науки України, Міністерства охорони здоров’я України від 29 серпня 2016 року №1027/900, зареєстрованому в Міністерстві юстиції України 27 грудня 2016 року за №1707/29837 (такі особи можуть складати іспити з тих предметів, з яких вони не складали ЗНО цього року);
• звільнені з військової служби (у тому числі демобілізовані) після 1 грудня 2019 року;
• особи, які в рік вступу здобули повну загальну середню освіту за кордоном (зарахування за кошти фізичних та /або юридичних осіб);
• діти-сироти, діти, позбавлені батьківського піклування, особи з їх числа;
• особи, яких законом визнано учасниками бойових дій та які захищали незалежність, суверенітет і територіальну цілісність України, брали участь в антитерористичній операції, забезпеченні її проведення, у тому числі ті, які проходять військову службу (крім військовослужбовців строкової служби) в порядку, визначеному відповідними положеннями про проходження військової служби громадянами України.
Для реєстрації вам потрібно перейти за
посиланням
, заповнити необхідні поля та завантажити скановані копії документів. Особливу увагу зверніть на документи, які надають вам право складати вступні іспити – скановані копії мають відповідати переліку документів, з яким можна ознайомитись на
сайті Приймальної комісії
. Також обов’язково перегляньте
зразки документів
.
Шановні абітурієнти! Уважно заповнюйте поля анкети, а саме прізвище, ім’я та по батькові. Скановані копії документів мають бути чіткими та якісними. В разі відсутності документу про повну загальну середню освіту через те, що його ще не виготовили, візьміть відповідну довідку у вашому закладі середньої освіти та відскануйте цю довідку. Після успішного проходження реєстрації вам надійде лист на вказану електронну пошту.
Вступні випробування проводитиметься у дві сесії, ви можете обрати зручну для вас сесію. Консультація відбудеться відповідно до графіку, напередодні випробування. З програмою та критеріями оцінювання можна ознайомитись за
посиланням
.