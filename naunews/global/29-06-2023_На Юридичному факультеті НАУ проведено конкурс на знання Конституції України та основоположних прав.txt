Заголовок: На Юридичному факультеті НАУ проведено конкурс на знання Конституції України та основоположних прав і свобод людини і громадянина
Дата: 29/06/2023
URL: https://nau.edu.ua/ua/news/2023/6/na-yuridichnomu-fakulteti-nau-provedeno-konkurs-na-znannya-konstitutsii-ukraini-ta-osnovopolozhnih-prav-i-svobod-lyudini-i-gromadyanina.html
==================================================

28 червня Інформаційно-просвітницьким центром з прав людини Юридичного факультету НАУ спільно з кафедрою теорії та історії держава і права проведено право просвітницький захід - конкурс на знання Конституції України та основоположних прав і свобод людини і громадянина.
У заході взяли участь: декан Юридичного факультету НАУ Володимир Нікітін; завідувач кафедри теорії та історії держави і права, директор Інформаційно-просвітницького центру з прав людини Олена Макеєва; доцент кафедри Вероніка Олещенко; науково-педагогічні працівники та здобувачі освіти ОС «Бакалавр» спеціальностей 081 «Правознавство» та 262 «Правоохоронна діяльність».
«Вітаю всіх присутніх з Днем Конституції України! У цей непростий для України час цей день є особливим, адже він символізує нашу спільну волю до свободи, правосуддя та рівноправ’я. Нехай наша Конституція залишається вічною гарантією нашої національної самостійності, самосвідомості та демократії. Разом ми здатні на все! Бажаю всім учасникам успіхів та перемоги. Слава Україні!», зазначив декан Володимир Нікітін, відкриваючи захід.
Завідувач кафедри теорії та історії держави і права Олена Макеєва наголосила на актуальності заходу, зауваживши, що це одне із найважливіших свят в Україні. «Цей день нагадує нам про наші громадянські права та свободи. А також не дає забути, що кожен та кожна з нас є частиною великої родини - України. Бережімо нашу Конституцію, вивчаймо її та дотримуймося її норм, наближаючи нашу Перемогу!», зазначила вона.
Доцент кафедри Вероніка Олещенко побажала усім учасникам успіхів, подякувала за підготовку до конкурсу та зауважила, що День Конституції України нагадує нам, що кожен громадянин має право на гідне життя, свободу слова та вільний розвиток, тож оберігаймо її, як і нашу незалежність.
Конкурс проходив у 2 етапи: у першому студентам було запропоновано питання на знання історії конституційного процесу та загальних засад конституційного ладу України. У другому – учасники показали свої знання та розуміння основоположних прав, свобод та обов’язків людини та громадянина, повноваження системи органів державної влади та структури Конституції України.
За підсумками конкурсу переможцями стали: 1 місце розподілили два студенти, оскільки набрали однакову кількість балів - Нікіта Колос (ПР-105Б) та Олексій Смиковський (ПР-104Б); 3 місце - Анастасія Харченко (ПР-107Б).