Заголовок: Тренінг для студентських експертів з якості вищої освіти
Дата: 12/12/2018
URL: https://nau.edu.ua/ua/news/1/12/trening-dlya-studentskih-ekspertiv-z-yakosti-vishchoi-osviti.html
==================================================

Питання студоцентризму, вплив студентства на критерії якості освіти, важливість визначення та дотримання стандартів для усіх вищих освітніх закладів країни – такі теми обговорювали під час дискусії «Центральна фігура(?): роль студента і студентства у контексті реформи вищої освіти України». Саме з цієї дискусії розпочав свою роботу тренінг для студентських експертів з якості вищої освіти.
У заході взяли участь команди студентських експертів з якості вищої освіти та запрошені спікери: Олег Шаров, генеральний директор Директорату вищої освіти та освіти дорослих МОН України; Володимир Луговий, перший віце-президент НАПНУ; Оксана Вовк, проректор з молодіжної політики та інноваційного навчання НАУ; Олена Оржель, завідувач відділу політики і врядування у вищій освіті Інституту вищої освіти НАПН України, експерт Офісу освітніх реформ в Україні; Наталія Заїка, керівник відділу з набору студентів Київської школи економіки; Костянтин Ковалішин, перший віце-президент Української асоціації студентів.
Оксана Вовк під час виступу визначила амбівалентність питання студоцентризму. Незважаючи на законодавчо закріплену свободу приймати рішення та пропонувати позитивні зміни, за її словами, активних студентів не настільки багато. Питання самоврядування і участі студентства в житті університету ще не на найвищому рівні, оскільки комунікаційна платформа досить хитка. У зв’язку з цим в НАУ, за прогресивним прикладом передових світових закладів вищої освіти, створюється підґрунтя нової комунікації з активною складовою студентства, планується ребрендинг Інституту кураторства, розробляються підходи до визначення рівня задоволення студентів, визначення зон росту університету і необхідних змін якості освіти та освітніх послуг.
У цілому, дискусія була жвавою й цікавою усім присутнім слухачам і завершилася серією важливих для студентів запитань, на які спікери охоче давали відповіді та поради.