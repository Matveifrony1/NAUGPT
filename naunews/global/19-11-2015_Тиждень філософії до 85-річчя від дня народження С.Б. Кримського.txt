Заголовок: Тиждень філософії: до 85-річчя від дня народження С.Б. Кримського
Дата: 19/11/2015
URL: https://nau.edu.ua/ua/news/2015/11/tizhden-filosofii-do-85-richchya-vid-dnya-narodzhennya-sb-krimskogo.html
==================================================

17 листопада 2015 року – в другий день Тижня філософії в Національному авіаційному університеті – кафедра філософії Навчально-наукового Гуманітарного інституту ініціювала проведення міжуніверситетських філософських читань, присвячених 85-річчю від дня народження видатного українського філософа, лауреата Національної премії імені Тараса Шевченка Сергія Борисовича Кримського.
Для колективу кафедри ім’я С.Б. Кримського відоме не з далекої і знеособленої історичної та теоретичної відстані, а з близької – С. Кримський кілька років працював професором нашої кафедри. Викладачі та аспіранти кафедри мали змогу слухати його блискучі лекції. Проводячи філософськи читання, ми ставили за мету не тільки актуалізувати творчу спадщину мислителя, але й згадати про нього як Людину та Учителя, як друга та помічника.
С. Кримський зробив вагомий внесок у розробку логіки наукового дослідження (1960-1970 рр.) і культурологічного підходу до з'ясування філософських проблем (від початку 1980-х рр.). Розробляв засади перетворення знання (динаміки теорій), прийоми витлумачення (як операції зворотної абстракції), засади узагальненої (некласичної) раціональності та розуміння, принципи духовності (зокрема «етичної гідності істини», «третьої правди», «інтелектуальної рішучості» тощо), виділив архетипи української культури. Запропонував цілісну концепцію людини як носія та осередку культури.
За цими напрямками концептуальних досліджень С. Кримського і підготували свої доповіді викладачі кафедри та гості з інших українських вищих навчальних закладів – із Київського національного університету ім. Тараса Шевченка, Національного медичного університету, Національного педагогічного університету ім. М.П. Драгоманова, Дрогобицького державного педагогічного університету ім. І.Франка, РВЦ Національної академії внутрішніх справ, Херсонського державного аграрного університету, Чорноморського державного університету ім. Петра Могили, Кіровоградського державного педагогічного університету ім. В. Винниченка тощо.