Заголовок: Українська мова у спектрі наукових інтересів
Дата: 10/11/2016
URL: https://nau.edu.ua/ua/news/2016/11/ukrainska-mova-u-spektri-naukovih-interesiv.html
==================================================

8 листопада 2016 року викладачі кафедри української мови та культури Навчально-наукового Гуманітарного інституту провели Всеукраїнський науково-практичний семінар молодих науковців, аспірантів, студентів «Мова і культура як форми людського буття і свідомості нації». Захід традиційно відбувся у рамках програми відзначення кафедрою Днів української писемності та мови. Семінар проводився з метою об’єднання інтелектуального потенціалу дослідників у галузі лінгвокультурології, який був спрямований на розширення горизонтів міждисциплінарних зв’язків українського мовознавства та культури. Захід відкрив директор НН ГМІ, д.філол.н, професор А. Гудманян. З вітальним словом до присутніх звернулася завідувач кафедри української мови та культури д.філол.н. І. Бурлакова.
У вступній частині семінару гість М. Наєнко, д.філол.н, професор, член Спілки письменників та Спілки журналістів України, Лауреат Національної премії України ім. Тараса Шевченка та Української міжнародної премії ім. Григорія Сковороди презентував книгу мемуарів «Вечірні світанки…». Шлях до слова.
Частина семінару була проведена у форматі панельної дискусії з проблеми: «Способи популяризації української мови та культури». Наукові виступи учасників продовжилися у роботі тематичних секцій: «Культура як екзистенційний вимір людського буття», «Мовленнєва компетентність майбутнього фахівця», «Сучасний стан та перспективи розвитку української мови в глобалізованому світі». Тематика виступів відображала багато аспектів наукових досліджень української культури, літератури, фольклору, проблем функціонування та розвитку української мови, особливості сучасного комунікативного простору.