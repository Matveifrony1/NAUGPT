Заголовок: Звідки ми і наша мова
Дата: 24/02/2016
URL: https://nau.edu.ua/ua/news/2016/2/zvidki-mi-i-nasha-mova.html
==================================================

22 лютого 2016 року викладач кафедри української мови та культури Навчально-наукового Гуманітарного інституту І. Олександрук разом зі студентами були запрошені до участі у круглому столі, присвяченому Міжнародному дню рідної мови. Захід мав назву «Українці – звідки ми і наша мова» і проходив у Національному музеї літератури України. Міжнародний день рідної мови у всьому світі відзначається з метою сприяння збереженню багатого культурного та мовного розмаїття. У круглому столі взяли участь вчені-мовознавці, науковці, аспіранти та студенти з різних навчальних закладів. Виступав Григорій Півторак, академік Інституту мовознавства НАН України; доктори філологічних наук, викладачі кафедри історії та стилістики української мови Інституту філології Київського національного університету імені Т. Шевченка – Лідія Гнатюк та Оксана Ніка. Доповідачі та присутні, у ході жвавої дискусії, дійшли висновку, що збереження багатомовності дає можливість зберегти не тільки унікальний погляд на нашу тисячолітню історію і культуру, але й виробити найбільш широкі підходи у сфері взаєморозуміння і людяності.