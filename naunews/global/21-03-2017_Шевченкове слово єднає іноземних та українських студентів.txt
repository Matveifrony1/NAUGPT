Заголовок: Шевченкове слово єднає іноземних та українських студентів
Дата: 21/03/2017
URL: https://nau.edu.ua/ua/news/2017/3/shevchenkove-slovo-ednae-inozemnih-ta-ukrainskih-studentiv.html
==================================================

16 березня 2017 року в Науково-технічній бібліотеці НАУ старший викладач кафедри української мови та культури НН ГМІ Т. Чухліб разом із завідувачем сектору НТБ О. Лазаренко вперше у нашому університеті провели флешмоб: «Читаємо Шевченка різними мовами». Захід, який зібрав як  українських, так і іноземних студентів, довів, що Тарас Шевченко сучасний, він актуальний і зрозумілий для кожного, хто читає і думає. Присутні на літературному святі переконалися, що ті ідеї та емоції, якими пронизана творчість великого поета, однаково гостро звучать різними мовами світу і є зрозумілими для інших народів. Серед учасників флешмобу, які дуже емоційно і красиво виконували поезії Кобзаря рідною для себе мовою, були Айтач Гюнтер з Турецької Республіки, Буянбат Наумунунзул з Монголії, Пеньяфіел Алварес з Еквадору, Лю Цзиє з Китаю, Шермузамедов Зафар з Узбекистану, Аскари Фатеме з Ірану. Студенти-українці, в свою чергу, декламували вірші Шевченка білоруською, англійською, польською, французькою, російською, німецькою мовами. Звучали поезії «Думи мої, думи мої…», «Заповіт», «Реве та стогне Дніпр широкий…», «І досі сниться: під горою…», «Не завидуй багатому» та багато інших.
Учасники заходу ознайомилися з книжково-ілюстративною експозицією «Віч-на-віч з Тарасом Шевченком», підготовленою бібліотекарями НТБ.
Літературно-мистецьке свято завершилося пригощанням солодощами всіх учасників флешмобу та врученням сувенірів найкращим декламаторам поезії Шевченка. Сподіваємося, що наближення до нових форм прочитання поезії Тараса Шевченка триватиме у нашому університеті й надалі, ще більше розширюючи географічні та мовні кордони. Бо словесна творчість Тараса Григоровича Шевченка – це не просто література, це – всесвіт.