Заголовок: Юридична консультація «Юридична клініка» на зустрічі із Кондолізою Райс
Дата: 15/03/2016
URL: https://nau.edu.ua/ua/news/2016/3/yuridichna-konsultacziya-yuridichna-klinika-na-zustrichi-iz-kondolizoyu-rajs.html
==================================================

9 березня 2016 року Україну відвідала 66-й Державний Секретар Сполучених Штатів Америки Кондоліза Райс. Захід проходив у приміщенні Дипломатичної Академії України за підтримки Фонду Віктора Пінчука, який уже традиційно запрошує в Україну світових лідерів.
На зустрічі були присутні юристи-практики, представники відомих громадських організацій, студенти та викладачі столичних університетів, а також директор та студенти-консультанти Юридичної консультації «Юридична клініка» НАУ.
Упродовж лекції на тему «Мінливий світ: куди прямувати Україні?» професор Стенфордського університету розглянула ряд таких актуальних для молоді тем: геополітичне становище України в світі, значення громадянського суспільства, подолання корупції, освіта, розвиток лідерських якостей тощо. Чимало уваги було приділено необхідності розвитку демократії в сучасних умовах. Екс-держсекретар нагадала усім присутнім слова Дж. Кеннеді: «Не питай, що держава може зробити для тебе, запитай, що ти можеш зробити для держави», а також висловила власну думку щодо необхідності українській владі своїми вчинками завойовувати довіру населення.
Наприкінці зустрічі консультанти Юридичної консультації «Юридична клініка» поспілкувалися з Кондолізою Райс та поставили запитання, які їх хвилюють сьогодні.