Заголовок: На ФЛСК НАУ пройшла гостьова лекція на тему «Особливості виявлення сексуального насильства щодо дітей»
Дата: 16/05/2023
URL: https://nau.edu.ua/ua/news/2023/5/na-flsk-nau-proyshla-gostova-lektsiya-na-temu-osoblivosti-viyavlennya-seksualnogo-nasilstva-shchodo-ditey.html
==================================================

11 травня на кафедрі педагогіки та психології професійної освіти Факультету лінгвістики та соціальних комунікацій відбулася гостьова лекція «Особливості виявлення сексуального насильства щодо дітей» в рамках вивчення бакалаврами-практичними психологами дисциплін «Психологічна експертиза в різних галузях», «Психологія сім’ї», «Психологія травми», «Юридична психологія». У заході взяли участь викладачі та здобувачі вищої освіти Спеціальності 053 Психологія Освітньо-професійної програми Практична психологія ФЛСК НАУ.
Спікеркою виступила Наталія Пашко — психотерапевтиня, ведуча груп підтримки для дітей та батьків, експертка Міжвідомчої координаційної ради з питань правосуддя щодо неповнолітніх, випускниця Національного авіаційного університету.
Проблема насильства над дітьми є дуже актуальною в усьому світі. Поширення насильства щодо дитини виявляє зв’язок із загальним зростанням кількості випадків насильства в суспільстві, насильницьких злочинів, суїцидів та нещасних випадків з летальним результатом.
Під час заходу спікерка розкрила особливості роботи у сфері захисту прав дитини в нашій державі за участі міжнародних і національних експертів щодо удосконалення чинного законодавства; підготовки фахівців різного профілю (слідчих, психологів, ювенальних поліцейських, адвокатів) задля професійного використання на практиці дружнього підходу до дитини; створення умов для взаємодії з дитиною, яка бере участь у різних кримінальних провадженнях, щоб вона почувалась у безпеці, була захищена, а фахівці отримали вірогідні відомості, необхідні для розслідування злочину і недопущення її повторного травмування.
Учасники лекції задавали низку запитань стосовно професійної діяльності Наталії Пашко, яка залюбки розповідала про особливості своєї роботи та ділилася практичним досвідом, який є неоціненним вкладом у становлення практичних психологів.
Дякуємо кожному учаснику лекції за активну участь та за невпинне бажання до професійного зростання й розвитку!
Щиро дякуємо Наталії Пашко за гостьову лекцію та чекаємо в стінах рідної alma mater.
Ми міцно тримаємо освітній фронт!
Слава Захисникам!
Слава Україні!