Заголовок: Всесвітньо відома команда Rotor Riot в НАУ
Дата: 29/07/2016
URL: https://nau.edu.ua/ua/news/2016/7/vsesvitno-vidoma-komanda-rotor-riot-v-nau.html
==================================================

Ангар Національного авіаційного університету став місцем запуску дронів всесвітньо відомої команди Rotor Riot.
Це стало можливим завдяки старанням Української асоціації дрон-рейсингу. За словами президента Української асоціації Олексія Клюка, вони довго списувалися та кооперувалися з Міжнародною організацією дрон-рейсингу та організаторами Drone World. «Ми, як Асоціація, будемо влаштовувати національний етап цієї гонки, яка буде проходити в Україні 3-4 вересня. Наші переможці поїдуть на Гаваї представляти Україну. Там беруть участь більше 50 країн.  Rotor Riot – одні з партнерів та спонсорів  цих змагань. Ось так вперше ми познайомилися через Facebook. Потім з’явилася інформація, що вони зацікавлені поїздкою в Україну», – розповів Олексій Клюк.
Головною ціллю команди в Україні було відвідати Чорнобильську зону.  Хлопці підкорили відомий об’єкт «Дуга». У пошуках цікавих місць для запуску дронів, вони завітали й до ангару НАУ, який є найбільшим навчальним ангаром у Європі.
Cеред членів Української асоціації дрон-рейсингу ми зустріли й випускника НАУ Іллю Дашивець. Зараз він займає посаду технічного директора Асоціації. «Я навчався на Аерокосмічному факультеті, був «слоном». Мій батько – авіаконструктор. З раннього дитинства я ріс на аеродромі. Тобто авіація для мене – це щось велике. Я не можу сказати що до чого привело, але я навчався в НАУ,  дуже люблю авіацію і  займаюся тим, чим займаюся». А займатися польотами на дронах Ілля почав більше, ніж 2 роки тому. Хлопець був активістом  київського автомайдану. Там і з’явилася тема дронів з відеокамерами, де хлопець і почав їх запускати. «До мене звернулися друзі з ініціативою зробити Асоціацію дрон-рейсингу, оскільки це дуже популярний вид спорту, який активно розвивається. Так для мене все й почалося».
Rotor Riot завітала до України лише на кілька днів. Хлопці привезли з собою власну техніку. Через унікальні розробки команду навіть не хотіли пропускати на територію України. Все ж, у відеороботах Rotor Riot відтепер можна знайти кадри не лише українських пейзажів, але й ангару НАУ.
http://joinfo.ua/sociaty/1175705_NAU-prinyal-vsemirno-izvestnuyu-komandu-dron.html
http://kvedomosti.com/497587-nau-prinyal-vsemirno-izvestnuyu-komandu-po-dron-reysingu.html