Заголовок: На Юридичному факультеті НАУ пройшло урочисте вручення дипломів
Дата: 13/07/2023
URL: https://nau.edu.ua/ua/news/2023/7/na-yuridichnomu-fakulteti-nau-proyshlo-urochiste-vruchennya-diplomiv.html
==================================================

11 липня 2023 року в актовій залі Національного авіаційного університету відбулася урочиста церемонія вручення дипломів випускникам освітнього ступеня «Бакалавр» Юридичного факультету.
Дипломи про вищу освіту отримали 104 випускники, які навчались за спеціальністю 081 «Право», з них 16 - з відзнакою, та 45 випускників спеціальності 262 «Правоохоронна діяльність», - з них 3 з відзнакою.
На початку заходу з вітальним словом до присутніх звернулася проректор з гуманітарної політики та інновацій Світлана Тімкіна та вручила грамоти й дипломи від ректора НАУ Максима Луцького за активну участь у науково-дослідній роботі та громадському житті випускницям Вікторії Кохтюк, Вікторії Команецькій, Юлії Балуті та Софії Макознак.
Справжньою несподіванкою для дипломованих правників та правоохоронців став відеоролик із привітальними словами від науково-педагогічних працівників Факультету. Своєю чергою, слова подяки викладачам, колегам та батькам висловили випускники Юлія Славіта, Ярослав Чубенко, Владислава Процко. Студенти запевнили, що завжди пам’ятатимуть про студентські роки як про одні з найкращих у житті та із задоволенням повернуться до рідного університету.
Декан факультету, доктор юридичних наук Володимир Нікітін побажав усім випускникам здійснення заповітних мрій в таких нелегких умовах сьогодення. «Від імені колективу Юридичного факультету бажаю Вам, щоб у Вашому житті склалася доля так, що Ваша професія, яку Ви обрали і та спеціальність, за якою Ви навчалися допомагала Вам у професійній діяльності вирішувати найскладніші завдання. Звичайно, що ми налаштовані побачити Вас у складі магістерських груп, проте сьогодні хочемо подякувати Вам за те, що Ви знайшли в собі сили пройти цей шлях і пройти його достойно. Ви повинні вірити завжди в себе та у свої сили, адже хто як не Ви повинні відбудовувати нашу майбутню сильну правову державу. У добру путь!!!».
Щиро вітаємо наших випускників з успішним завершенням навчання за ОС «бакалавр» та чекаємо в магістратурі.
Творчих Вам успіхів, натхнення, професійного росту, великих звершень заради щасливого майбутнього нашої країни!