Заголовок: У 8-му корпусі запустили в роботу нові ліфти
Дата: 04/03/2018
URL: https://nau.edu.ua/ua/news/1/2/u-8-mu-korpusi-zapustili-v-robotu-novi-lifti.html
==================================================

1 березня 2018 року відбувся запуск двох нових ліфтів у 8 корпусі. До урочистостей з цієї нагоди долучилися в. о. ректора НАУ Володимир Ісаєнко, в.о. проректора з економіки та адміністративно-господарської роботи Роза Вінецька, заступник Голови Солом’янської РДА Олена Горпинченко, а також ті, хто здійснив оновлення ліфтів – генеральний директор ВАТ «Укрліфтсервіс» Юрій Курдюмов та представники технічних служб університету.
Володимир Ісаєнко привітав присутніх з подією, на яку усі, хто має стосунок до 8 корпусу, чекали давно. Старим ліфтам на момент заміни було близько 40 років, зважаючи на інтенсивність експлуатації, їхній стан залишав бажав кращого, тому адміністрація вирішила їх замінити. Слід зазначити, що напередодні відбулася експлуатаційна оцінка ліфтів, вони були протестовані, допуски до них – оформлені.
Рішення цієї давньої проблеми є дуже символічним, відзначив очільник університету, оскільки час відновлення старих речей минув – пора розпочинати творити нове й інноваційне. Це гасло, на думку Володимира Ісаєнка, має стати основним для усіх сфер функціонування НАУ – освіти, науки, міжнародної роботи тощо. Тільки у такому випадку Національний авіаційний університет чекають успіх та визнання.
Для реалізації проекту було обрано фірму «Укрліфтсервіс» – єдиного вітчизняного виробника ліфтів. Університет вирішив підтримати українського виробника, оскільки запропонований ним проект є дуже вигідним в аспекті енергозбереження: нові ліфти споживатимуть електроенергії на 60 – 70 % менше, ніж старі, що значно скоротить витрати на їх обслуговування. Особливе значення це має у контексті інноваційних проектів, які наразі реалізує університет, а саме – «Термомодернізація приміщень НАУ шляхом укладання ЕСКО-договорів» та «Вища освіта. Енергоефективність та сталий розвиток». Їхньою метою є створення гідних умов підготовки майбутньої еліти авіації шляхом оптимізації використання енергоресурсів. Тож НАУ сьогодні – на гребені позитивних змін та новацій.
По завершенні урочистої частини і традиційного перерізання стрічки усі бажаючі здійснили перший підйом на нових ліфтах, відтак їх можна вважати офіційно введеними в експлуатацію.
Відтепер навчання і робота у 8 корпусі стануть комфортнішими.