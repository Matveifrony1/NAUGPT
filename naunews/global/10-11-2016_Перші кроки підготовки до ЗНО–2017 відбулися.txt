Заголовок: Перші кроки підготовки до ЗНО–2017 відбулися
Дата: 10/11/2016
URL: https://nau.edu.ua/ua/news/2016/11/pershi-kroki-pidgotovki-do-zno–2017-vidbulisya.html
==================================================

З 5 по 10 листопада 2016 року слухачі Інституту доуніверситетської підготовки виконали першу пробну тестову роботу (вступне тестування) за технологією загальнонаціонального ЗНО УЦОЯО якості освіти з математики, фізики, історії України, англійської мови, географії, біології, української мови та літератури.
Як і в попередні роки, метою тестування є з’ясування рівня знань і вмінь слухачів підготовчих курсів за програмами загальноосвітніх навчальних закладів, визначення базового рівня їх підготовки до ЗНО–2017, ознайомлення із процедурою проведення загальнонаціонального ЗНО, структурою та змістом сертифікаційних робіт та бланку зошита, а також порядком доступу до робочого місця.
Упродовж жовтня тривала попередня підготовка до пробного ЗНО зі слухачами підготовчих курсів. Викладачі кафедри базових і спеціальних дисциплін ІДП докладно ознайомили їх зі специфікацією тестів ЗНО УЦОЯО, розв’язували на практичних заняттях окремі тестові завдання за різними рівнями складності з визначених тем програми, відбулося також і окреме консультування слухачів з питання щодо змін у програмах ЗНО на 2017 рік.
Участь слухачів у пробному вступному тестуванні є важливою складовою підготовки до загальнонаціонального ЗНО–2017. Члени предметних комісій розробляли завдання у формі предметних тестів, відповідно до програм ЗНО УЦОЯО, характеристик та структури сертифікаційних робіт, а процедура проведення була максимально наближеною до процедури проведення основного загальнонаціонального
ЗНО
.
Результати пробного тестування дозволять слухачам відповідальніше віднестися до процесу підготовки до ЗНО, а викладачам кафедри базових і спеціальних дисциплін – правильно вибрати методи, форми, засоби навчання, методичні прийоми викладання дисциплін та вдосконалити зміст навчання.
За результатами вступного тестування слухачі отримають фахові рекомендації.
Участь у пробному тестуванні безпосередньо вплине на показники подальшої результативності та успішності учасників навчального процесу; формування їх позитивної мотивації до навчання на підготовчих курсах, підготовки до ЗНО–2017 та вступу до НАУ.
Докладну інформацію про результати вступного тестування слухачів підготовчих курсів буде розміщено на сайті ІДП НАУ у рубриці «Моніторинг».
Подальших звершень та перемог вам, слухачі, на шляху здобуття знань!