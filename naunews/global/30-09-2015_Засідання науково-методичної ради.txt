Заголовок: Засідання науково-методичної ради
Дата: 30/09/2015
URL: https://nau.edu.ua/ua/news/2015/9/naukovo-metodichna-rada-obgovoryue-plani-na-majbutne.html
==================================================

25 вересня 2015 року відбулось перше засідання науково-методичної ради Національного авіаційного університету, на якому обговорювались плани роботи на 2015-2016 навчальний рік.
В.о. проректора з науково-педагогічної роботи Тамара Іванова розповіла про основні засади НМР в умовах адаптації навчального процесу НАУ до вимог сучасного законодавства. Відповідно до постанови Кабінету Міністрів України № 266 від 29 квітня 2015 р., у дію вступив перелік галузей знань і спеціальностей, за якими здійснюється підготовка здобувачів вищої освіти усіх ступенів освіти, а саме: молодшого бакалавра, бакалавра та магістра.
Новий перелік спеціальностей розроблений на основі Міжнародної стандартної класифікації освіти (МСКО-2013), яку використовують у ЄС.  Новий перелік впроваджується в рамках реформування сучасної вітчизняної системи освіти з огляду на  процес інтеграції України до європейського освітянського простору. Університетська спільнота повинна скоротити перелік галузей і спеціальностей, водночас розширивши їхнє змістове наповнення.
Відповідно, адаптація навчального процесу до вимог Закону про вищу освіту передбачає наступні можливості:
Здобувачі вищої освіти, які вступили до вищих навчальних закладів до набрання чинності цією постановою, продовжують навчання відповідно до обраних напрямів підготовки та спеціальностей.
Зважаючи на те, що скорочення списку спеціальностей не вплине на змістове наповнення освітніх послуг, скорочення професорсько-викладацького складу не передбачається.
Зміни кадрового складу можуть частково торкнутися винятково адміністрації.
Приведення переліку напрямів та спеціальностей у відповідність до чинного, встановленого Законом України «Про  вищу освіту» стандарту, є неминучим і необхідним процесом задля подальшого успішного функціонування і розвитку університету.