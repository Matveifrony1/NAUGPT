Заголовок: Національний авіаційний університет посилить співпрацю з Державним концерном «Укроборонпром»
Дата: 26/11/2016
URL: https://nau.edu.ua/ua/news/2016/12/natsionalniy-aviatsiyniy-universitet-posilit-spivpratsyu-z-derzhavnim-kontsernom-ukroboronprom.html
==================================================

25-го листопада відбувся візит керівництва Державного концерну «Укроборонпром» до Національного авіаційного університету.
Генеральний директор підприємства, Роман Романов, разом з керівниками структурних підрозділів «Укроборонпрому»  відвідали наукові  лабораторії університету та ознайомилися з новітніми розробками. Зокрема, з безпілотними системами М-10 "ОКО 2", М-6-3 "ЖАЙВІР", М-7Д "НЕБЕСНИЙ ПАТРУЛЬ", а також потоковим шифратором для потреб БПЛА, системою протидії БПЛА “АнтіЛЛА”, акустичним спостереженням “Трембіта-М”, автопілотом “ПНК-2” та іншими інноваційними  розробками університету.
«Ми розуміємо важливість потенціалу Національного авіаційного університету для розвитку української авіаційної галузі й оборонно-промислового комплексу, зокрема в розробці вітчизняних БПЛА й інших систем», - зазначив Роман Романов.
Він наголосив, що в «Укроборонпромі» працюють багато випускників Національного авіаційного університету. Тому,  щоб і  надалі  поповнювати свій  кадровий  потенціал, концерн зацікавлений у посиленні співпраці з НАУ.
«Освітня діяльність, виховання фахівців галузі – це один з важливих наших пріоритетів. Ми маємо необхідні потужності для виготовлення будь-яких інноваційних розробок. У цьому напрямку співпраця з Національним авіаційним університетом вкрай важлива і необхідна», - підкреслив Роман Романов.
Під час зустрічі в.о. Ректора Володимир Ісаєнко подякував керівництву «Укроборонпрому» за увагу до університету та готовність до співпраці.
«Глобальні реформи сьогодні торкаються як галузі освіти так і авіаційної промисловості. Впевнений, напрацювання і досвід науковців Національного авіаційного університету сприятимуть розвитку авіаційної галузі загалом і вітчизняному військово-промисловому комплексу зокрема. Ми повинні консолідувати усі зусилля наших науковців і промисловості у сфері авіаційного виробництва, виховання високопрофесійних фахівців і отримати необхідний результат», - зазначив Володимир Ісаєнко.
Нагадуємо, відповідно до Наказу Міністерства освіти і науки України №1267 від 20 жовтня 2016 року генеральний директор Державного концерну «Укроборонпром» Роман Романов увійшов до складу нової Наглядової ради Національного авіаційного університету.