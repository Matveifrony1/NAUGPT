Заголовок: Для студентів-правників НАУ відбулась лекція судді Конституційного Суду України
Дата: 30/05/2022
URL: https://nau.edu.ua/ua/news/2022/5/dlya-studentiv-pravnikiv-nau-vidbulas-lektsiya-suddi-konstitutsiynogo-sudu-ukraini.html
==================================================

26 травня науково-педагогічні працівники, аспіранти та здобувачі вищої освіти Юридичного факультету (ЮФ) Національного авіаційного університету відвідали онлайн-лекцію судді Конституційного Суду України Галини Юровської на тему «Право на житло в умовах воєнного стану».
«Спільно з Національною школою суддів та Конституційним судом України мною започатковано проєкт «Курс лекцій щодо актуальних питань сьогодення». Сьогодні у нас сьома зустріч, а моє завдання – максимально ознайомити Вас з нормативно-правовими актами, міжнародними стандартами, якими регулюються питання забезпечення права на житло, розглянути практику Європейського суду, навести зміни, які були внесені у чинне законодавство у зв’язку із введенням воєнного стану в Україні», відкриваючи захід зазначила пані Галина.
Під час лекції суддею проаналізовано ст.ст. 30, 47, 48 Конституції України, ст.ст. 12, 25 Загальної декларації прав людини, ст. 1 Житлового кодексу України (зі змінами від 21 квітня 2022 року), ст. 30 Закону України «Про місцеве самоврядування в Україні», ст. 2 Закону України «Про житловий фонд соціального призначення», ст. 11 Закону України «Про забезпечення прав і свобод внутрішньо переміщених осіб», рішення ЄСПЛ у справі «Чорненко проти України» від 14 січня 2021 року.
Окрему увагу учасників спікер зосередила на Постановах Кабінету Міністрів України, зокрема: «Про затвердження Порядку формування фондів житла для тимчасового проживання та Порядку надання і користування житловими приміщеннями з фондів житла для тимчасового проживання» від 31 березня 2004 року №422, «Про затвердження порядку та умов надання субвенції з державного бюджету місцевим бюджетам на здійснення заходів щодо підтримки територій, що зазнали негативного впливу внаслідок збройного конфлікту на сході України» від 4 жовтня 2017 року №769, «Про збір, обробку та облік інформації про пошкоджене та знищене нерухоме майно внаслідок бойових дій, терористичних актів, диверсій, спричинених військовою агресією Російської Федерації» від 26 березня 2022 року №380.
На завершення зустрічі Галина Юровська відповіла на запитання присутніх.