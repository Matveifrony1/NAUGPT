Заголовок: «Ярмарок професій» – шлях ефективної взаємодії НАУ і ЗНЗ
Дата: 18/03/2016
URL: https://nau.edu.ua/ua/news/2016/3/yarmarok-profesij-–-shlyax-efektivnoi-vzaemodii-nau-i-znz.html
==================================================

16 березня 2016 р. на «Ярмарку професій» у м. Біла Церква на базі міськрайонного центру зайнятості Національний авіаційний університет продемонстрував ефективний шлях співпраці із ЗНЗ міста та району в контексті профорієнтаційної роботи з учнівською молоддю та вибору їх майбутньої професії. Захід було ініційовано Інститутом доуніверситетської підготовки та проведено за участі: ННІ Економіки та менеджменту, ННІ Аеронавігації, НН Гуманітарного Інституту, НН Аерокосмічного інституту, ННІ Аеропортів, ННІ Інформаційно-діагностичних систем, ННІ Міжнародних відносин, НН Юридичного інституту, Промислово-економічного коледжу НАУ та кафедри військової підготовки.
На захід завітало 1050 учнів старшої школи, які мають намір отримати якісну вищу освіту. Представники кафедр НАУ ознайомили їх із новим переліком спеціальностей, програмами подвійних дипломів і міжнародної академічної мобільності, правилами прийому до НАУ, його матеріально-технічною базою, висококваліфікованим викладацьким складом, вартістю навчання, перевагами навчання та можливостями подальшого вдалого працевлаштування, різними формами навчання, можливістю отримати другу вищу освіту, навчанням на перспективному англомовному проекті, на підготовчих курсах та кафедрі військової підготовки, можливостями пройти стажування за кордоном.
У теплій атмосфері відбулася зустріч із керівництвом центру зайнятості, яке подякувало колективу університету за багаторічну співпрацю та активну профорієнтаційну роботу серед учнівської молоді. НАУ нагороджено «Подякою» за підписом директора Білоцерківського МРЦЗ В. Бобрика.