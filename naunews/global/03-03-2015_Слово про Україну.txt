Заголовок: Слово про Україну
Дата: 03/03/2015
URL: https://nau.edu.ua/ua/news/2015/3/slovo-pro-ukrainu.html
==================================================

24 лютого 2015 року в Юридичному інституті відбувся 3-й щорічний конкурс промов «Слово про Україну», присвячений Дню Соборності України та пам’яті Героїв Небесної Сотні. Незважаючи на непрості часи, запрошені до участі у заході учні старших класів загальноосвітніх навчальних закладів міст Києва та Борисполя з неабияким запалом та віддачею презентували свої патріотичні виступи, емоційність та щирість котрих вразила присутніх.
Конкурс розпочався з акапельного виконання гімну України студентами академічної групи ПР-202 та хвилини мовчання на знак вшанування подвигу Героїв Небесної Сотні. Ведучою виступила голова профбюро студентів ЮІ Марія Рощук.
За результатами першого туру конкурсу компетентне журі на чолі з директором Інституту Іриною Сопілко визначило шістьох конкурсантів, виступи яких відзначилися особливою оригінальністю та неповторністю.
У другому турі завдання учасників полягало у тому, аби експромтом розкрити по-своєму запропоновану від журі тему «Україна і я: погляд через 5 років». Несподівано дорослі думки учнів з цього приводу здивували аудиторію своєю цікавістю та глибиною. Присутніх на заході було відзначено пам’ятними подарунками, а кожному учаснику другого туру вручено грамоти в окремих номінаціях.
Сподіваємось, що традиція проведення подібних патріотично-творчих заходів у стінах Юридичного інституту сприятиме розвитку талантів молодого покоління – майбутнього нашої країни!