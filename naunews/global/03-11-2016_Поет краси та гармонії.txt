Заголовок: Поет краси та гармонії
Дата: 03/11/2016
URL: https://nau.edu.ua/ua/news/2016/11/poet-krasi-ta-garmonii.html
==================================================

31 жовтня 2016 року викладачі кафедри англійської філології і перекладу Навчально-наукового Гуманітарного інституту провели поетичний вечір-рефлексію, присвячений річниці з дня народження видатного англійського поета-романтика Джона Кітса (1795-1821).
Джон Кітс прийшов у літературу на початку XIX ст., коли технічний прогрес почав стрімко змінювати світ. Сучасників поета цікавили гроші, прибутки, кар’єра, а він понад усе цінував світ природи та краси, виявляючи різноманіття їх форм у поетичному слові. Як писав близький друг поета, художник Джозеф Северн, «Кітс протиставив брутальній і прагматичній сучасності, що набирала залізних обертів, чисте, як кришталь, слово». Це «кришталеве» слово поета тихим дзвоном дійшло з глибини віків і до нас.
«Краса – це правда, правда – це краса!» – Ось все, що знать і слід лиш на землі», писав Джон Кітс.
Ці та інші рядки поета спонукають нас зупинитися у нашій щоденній безкінечній «біганині по колу» та замислитись над тим, що є справді вартісним у житті – духовною красою, добром, любов’ю, вірою, надією – і зрозуміти, що кожен з нас може зробити для своїх близьких та своєї батьківщини.
Під час поетичного вечора пролунали вірші Джона Кітса в оригіналі та перекладі.