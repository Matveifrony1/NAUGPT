Заголовок: Ніка Калініченко, голова PR-служби авіакомпанії SkyUP провела майстер-клас для студентів НАУ
Дата: 20/11/2023
URL: https://nau.edu.ua/ua/news/2023/11/nika-kalinichenko-golova-pr-sluzhbi-aviakompanii-skyup-provela-mayster-klas-dlya-studentiv-nau.html
==================================================

Голова PR-служби авіакомпанії SkyUP Ніка Калініченко провела майстер-клас для студентів Факультету міжнародних відносин НАУ.
Спікерка розкрила таємниці успішного PR в авіаційній сфері, розповіла про чорний PR та шляхи подолання кризових ситуацій, поділилася секретами формування позитивного іміджу компанії та розповіла про роботу авіакомпанії під час COVID-19 та війни.
Ніка Калініченко зазначила, що репутація компанії — це складний та тривалий процес, що потребує ретельного аналізу, побудови комунікаційної стратегії та готовності до непередбачуваних ситуацій. Вона розповіла про п’ять цінностей, які SkyUp Airlines прагне втілити у внутрішніх та зовнішніх комунікаціях.
Лекторка поділилася прикладами успішної стратегії PR, що орієнтується на позитивні результати та позиціювання компанії в оптимальному світлі. Вона розповіла про формування позитивного іміджу SkyUp Airlines через розповіді про їх співробітників, зокрема, жінок-пілотів та створення образу «friendly airlines». Як приклад потужного інформаційного приводу вона назвала розробку нової форми для бортпровідників у 2021 році, що сприяв ще більшій упізнаваності компанії у світі.
Ніка наголосила на важливості активної кризової комунікації та готовності до екстрених ситуацій у будь-який момент. Вона підкреслила, що відповідальність за репутацію компанії лежить на плечах фахівців PR, які повинні бути завжди готовими реагувати в умовах кризи та негативного публічного сприйняття.
Тривога не завадила проведенню майстер-класу, тож на численні питання наших студентів Ніка Калініченко відповідала в укритті. На завершення зустрічі, вона підкреслила, що для студентів найважливіше – не боятися робити перші кроки в професії, ретельно зважувати свої дії, багато читати та спостерігати за PR компаніями великих корпорацій.