Заголовок: Підвищити наукову комунікацію між НАУ та науковим світом
Дата: 17/04/2018
URL: https://nau.edu.ua/ua/news/1/4/pidvishchiti-naukovu-komunikatsiyu-mizh-nau-ta-naukovim-svitom.html
==================================================

Як створити і зареєструвати персональний науковий профіль і як отримати від цього максимальний ефект? Відповіді на ці запитання можна було отримати на семінарі «Наукометрія. Навіщо вона потрібна? Показники індивідуальної ефективності науковця та НАУ», який відбувся у Науково-технічній бібліотеці НАУ.
Семінар спрямований на підвищення обізнаності науковців НАУ у користуванні сучасними наукометричними системами, - зазначає  заступник директора Науково-технічної бібліотеки НАУ з питань інформаційного та програмно-технічного забезпечення Олексій Іванкевич. - Ми повинні інтегрувати НАУ в світовий науковий процес, а для цього потрібно «просигналізувати» міжнародній науковій спільноті, що ми є, що існує такий навчальний заклад, як Національний авіаційний університет, де вчені активно займаються певними дослідженнями.
О. Іванкевич розповів учасникам заходу про найвідоміші пошукові мережі  і продемонстрував на практиці порядок створення особистого профілю науковця у таких популярних системах, як Google Scholar, ResearcherID (Web of Science), ORCID, ResearcherGate, РІНЦ.
Поширення знань через участь у таких мережах досить простий і загальнодоступний метод. Простим є і принцип його дії: якщо науковець створить і використовуватиме свій профіль в Інтернеті, тоді про нього дізнаються інші науковці, відповідно, дізнаються і про НАУ. Чим більше у профілі буде відвідувачів, тим вищим буде рейтинг ученого, а з ним зростатиме і рейтинг НАУ.
Для популярізації наукових досліджень НАУ науково-технічна бібліотека створила портал електронних журналів, репозитарій,  елекронні конференції, електронну бібліотеку тощо. Ресурси, створені НТБ НАУ генерують більш як 500 тис. сторінок (за версією Google), що складає більше 45% від всіх ресурсів НАУ. Крім того, було створено 23 електронних версій наукових журналів НАУ з власними сайтами та архівами з 2004 року, які дозволили редакціям на 35-200% збільшити цитування робіт, що публікуються в цих журналах.
-У підсумку, зростання рейтингу нашого вишу дозволить залучати більше проектів, грантів, студентів, інвестицій, що сприятиме подальшому розвитку НАУ, - пояснює Олексій Іванкевич. – Тобто, кожному вченому потрібно рекламувати себе, а відтак підвищувати рейтинг НАУ. Наша ціль - підвищити наукову комунікацію між НАУ та науковим світом.