Заголовок: День відкритих дверей НАУ
Дата: 11/04/2019
URL: https://nau.edu.ua/ua/news/2019/4/den-vidkritih-dverey-nau.html
==================================================

У Центрі культури і мистецтв відбувся День відкритих дверей НАУ та концерт «Шлях до зірок», які стали заключним етапом «Квітневої загальноуніверситетської стратегічної сесії».
У заходах взяли участь учні навчальних закладів Києва, Фастова та Борисполя, студенти Коледжу інженерії та управління, Коледжу інформаційних технологій та землевпорядкування, Київського коледжу комп’ютерних технологій та економіки, Вищого професійного училища.
Майбутні абітурієнти мали змогу ознайомитись з роботою інститутів, факультетів, поспілкуватися з викладачами та студентами НАУ, отримати відповіді на усі важливі для них питання, оглянути університетський кампус, дізнатися про організацію навчального та наукового процесів, студентського дозвілля, наукові та спортивні гуртки, простори неформальної освіти, відвідати Навчальний ангар, музей НАУ, навчальні та наукові лабораторії.
Ректор Володимир Ісаєнко, зокрема, зазначив, що перед абітурієнтами розкриваються тисячі можливостей і саме від них  залежить майбутнє авіакосмічної галузі України. Він закликав учнів приєднатись до команди активних та енергійних студентів Національного авіаційного університету. «Творіть і будуйте літаки й зорельоти, прокладайте нові космічні траси, підносячи славу України, утверджуючи її імідж як світової космічної держави».
За  вагомий особистий внесок у навчання та виховання молоді Володимир Ісаєнко вручив працівникам освіти Подяки та Грамоти ректора. «Подякою» відзначено: заступника директора з виробничої роботи Коледжу інформаційних технологій та землевпорядкування Олександра Ямкового, вчителя української мови та літератури авіакосмічного ліцею імені Ігоря Сікорського Оксану Чайковську, керівника позашкільного навчально-виховного закладу Палацу дитячої та юнацької творчості Солом’янського району Києва Ірину Тихонову. Грамотою НАУ нагороджено викладача Київського коледжу комп’ютерних технологій та економіки Ірину Кульчицьку. За особливі успіхи у навчанні Листом подяки нагороджено: слухачів підготовчого відділення Кароліну Соловей, Богдану Чорногор та Анну Овсієнко.
Перед присутніми виступили колективи Палацу дитячої та юнацької творчості Солом’янського району Києва: ансамбль сучасного та стилізованого танцю «Пектораль», хореографічний ансамбль «Чисті роси», ритм-балет «Пірует»; заспівали вокальний ансамбль «Водограй», В’ячеслав Суботін та першокурсниця НАУ Юлія Ярошенко.