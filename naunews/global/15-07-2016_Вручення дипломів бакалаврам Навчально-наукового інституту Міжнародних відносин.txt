Заголовок: Вручення дипломів бакалаврам Навчально-наукового інституту Міжнародних відносин
Дата: 15/07/2016
URL: https://nau.edu.ua/ua/news/2016/7/vruchennya-diplomiv-bakalavram-navchalno-naukovogo-institutu-mizhnarodnih-vidnosin.html
==================================================

Церемонія вручення дипломів для випускників Навчально-наукового інституту Міжнародних відносин за освітньо-кваліфікаційним рівнем «Бакалавр»  за напрямами підготовки: «Міжнародні економічні відносини», «Міжнародний бізнес», «Міжнародне право»,  «Міжнародна інформація», «Журналістика» та «Туризм» відбулася 12 липня 2016 року в актовій залі Національного авіаційного університету.
З вітальною промовою до випускників звернулася директор інституту Алла Фоменко, яка привітала всіх із успішним завершенням першого етапу навчання в інституті та початковим професійним надбанням. Вона зазначила, що протягом навчання в університеті випускники продемонстрували не лише високу успішність в опануванні навчальних дисциплін, але і активну організаторську, наукову та суспільну діяльність. Завідувачі випускових кафедр тепло і сердечно привітали випускників та побажали їм продовжити навчання для здобуття повної вищої освіти і зайняти гідне місце в житті.
У свою чергу випускники висловили слова вдячності та поваги всім педагогам, які впродовж 4 років не тільки навчали, а й допомагали добрим словом та порадою. Вони побажали колективу ННІМВ професійного процвітання, натхнення та розумних і наполегливих студентів.
Цього року дипломи отримали 247 випускників, з них 49 – з відзнакою. За високі успіхи у навчанні, організаторську роботу та активну участь у громадському житті університету найкращих студентів було відзначено почесними грамотами Навчально-наукового інституту Міжнародних відносин.
Вітаємо випускників і сподіваємося, що дипломи, які ви отримали – це старт у щасливе та успішне майбутнє!