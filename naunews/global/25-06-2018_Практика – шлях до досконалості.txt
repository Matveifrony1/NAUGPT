Заголовок: Практика – шлях до досконалості
Дата: 25/06/2018
URL: https://nau.edu.ua/ua/news/1/7/praktika-–-shlyah-do-doskonalosti.html
==================================================

11-24 червня 2018 р. студенти II курсу спеціальності «Філологія» НН ГМІ проходили фахову ознайомлювальну практику. Її основна мета - формування та розвиток у студентів теоретичних знань та практичних навичок письмового перекладу текстів з англійської мови.
Якщо традиційно практика проводилася на базі НАУ в учбових аудиторіях, де під час щоденних консультацій керівники практики пропонували студентам для перекладу публіцистичні тексти актуальної економічної та юридичної тематики, то цього року найкращі студенти другого курсу мали нагоду долучитися до реального письмового перекладу. Так, група студентів пройшла практику у Центрі перекладів актів європейського права, що діє у складі Інституту законодавства Верховної Ради України. Під керівництвом завідувача відділом І. Ворошилової вони поринули в роботу зі складною юридичною документацією, ознайомилися зі специфікою юридичних текстів та юридичною термінологією англійської та української мов. Дуже корисними були для студентів поради досвідченого перекладача І. Ворошилової, яка особисто контролювала результат виконання індивідуальних завдань з перекладу.
У звітах про практику студенти відзначили, що отримали цінний досвід праці в реальних умовах перекладу та відчули необхідність постійного удосконалення здобутих знань. Як стверджується у відомому англійському прислів’ї, практика – шлях до досконалості.