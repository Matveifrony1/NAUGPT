Заголовок: В НАУ пройшов черговий  просвітницький захід для студентів юридичного факультету
Дата: 01/11/2022
URL: https://nau.edu.ua/ua/news/2022/11/v-nau-proyshov-chergoviy-prosvitnitskiy-zahid-dlya-studentiv-yuridichnogo-fakultetu.html
==================================================

18 жовтня 2022 року Інформаційно-просвітницький центр з прав людини Юридичного факультету спільно з кафедрою теорії та історії держави і права для здобувачів вищої освіти 1-го курсу освітнього ступеня «Бакалавр» та учнів загальноосвітньої школи І-ІІІ ступенів з поглибленим вивченням української мови та літератури № 260 міста Києва провів правопросвітницький захід «Місце та роль юриста у механізмі забезпечення прав та свобод людини й громадянина».
Мета заходу полягає у формуванні в сучасної молоді розуміння соціальної значущості юриста, усвідомлення особливостей юридичної професії у сфері забезпечення прав та свобод людини і громадянина.
Відкриваючи захід директор Інформаційно-просвітницького центру з прав людини, завідувач кафедри теорії та історії держави і права Олена Макеєва наголосила: «Євроінтеграційні процеси, які відбуваються у сучасному українському суспільстві вимагають нових підходів до розуміння права, забезпечення принципу верховенства права, підвищенню рівня правосвідомості громадян, а отже, і переосмислення ролі, яку грає юрист в нашому суспільстві».
Презентуючи доповіді, студентки групи ПР-104Б Вікторія Білан та Дарія Мороз схарактеризували основні риси професії юриста, звернули увагу присутніх на особливості реалізації службових повноважень у сфері юридичної діяльності, а також обґрунтували необхідність наближення вітчизняного законодавства до міжнародних стандартів забезпечення прав і свобод людини та громадянина. «Юрист - це професіонал, який має фундаментальні та спеціальні правові знання, глибоко переконаний у винятковому призначенні права і законності для суспільства, кваліфіковано користується юридичним інструментарієм при розв’язанні юридичних проблем з метою захисту прав і законних інтересів громадян», зазначили доповідачки.
Завершився захід переглядом відеоролика про Юридичний факультет НАУ, в якому зображено особливості навчання та підготовки майбутніх юристів за спеціальностями 081 «Право» та 262 «Правоохоронна діяльність».