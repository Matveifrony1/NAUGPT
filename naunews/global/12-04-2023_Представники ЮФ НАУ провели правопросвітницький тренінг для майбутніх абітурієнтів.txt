Заголовок: Представники ЮФ НАУ провели правопросвітницький тренінг для майбутніх абітурієнтів
Дата: 12/04/2023
URL: https://nau.edu.ua/ua/news/2023/4/predstavniki-yuf-nau-proveli-pravoprosvitnitskiy-trening-dlya-maybutnih-abiturientiv.html
==================================================

Нещодавно Інформаційно-просвітницьким центром з прав людини Юридичного факультету НАУ спільно з кафедрою конституційного і адміністративного права для учнів Загальноосвітньої школи І-ІІІ ступенів № 308 Деснянського району міста Києва та студентів факультету в режимі відеоконференції було проведено тренінг - «Захист цифрових прав людини в мережі Інтернет».
Учасниками заходу були: завідувач кафедри теорії та історії держави і права Олена Макеєва, завідувач кафедри конституційного і адміністративного права Ірина Устинова, доцент кафедри конституційного і адміністративного права Людмила Шапенко, асистент кафедри конституційного і адміністративного права Мирослава Ольховік, представники адміністрації школи, здобувачі освіти та школярі.
Олена Макеєва відкриваючи захід зазначила: «цифрові права» - це категорія, яка визначає особливості реалізації та гарантії захисту прав людини в мережі Інтернет. Термін «digital rights» сьогодні широко використовують у європейській спільноті, зокрема, в контексті права на доступ до мережі Інтернет, свободи вираження поглядів, захисту персональних даних та приватності онлайн».
Презентуючи свою доповідь, Мирослава Ольховік наголосила на актуальності обговорюваної тематики, зважаючи на величезну роль, яку відіграє мережа Інтернет у сучасному житті. «Кожен має право на приватність онлайн та захист персональних даних, на рівний доступ і використання вільного та безпечного Інтернет-середовища», - відзначила доповідач.
Практичним аспектом заходу стала розмова щодо захисту персональних даних в мережі Інтернет, адже веб-сайти та кожна соціальна мережа збирають певні персональні дані про кожного користувача за його дозволом. Доповідачі наголосили, що дитина має право знати, яку інформацію про неї зберігає адміністрація школи, поліція чи соціальна мережа.
Студенти 2 курсу Каріна Симонович, Яна Кушнір, Анжеліка Левченко, презентуючи свої роботи, ознайомили старшокласників із основними цифровими правами, зокрема: право вільно висловлювати думки в мережі Інтернет, право доступу до мережі Інтернет, право на приватність, право на захист персональних даних та обговорили проблеми кібербулінгу та його прояви у сучасному інформаційному середовищі.
На завершення тренінгу Людмила Шапенко розповіла учням про переваги навчання на Юридичному факультеті НАУ.
Такі заходи є корисними для сучасної молоді, адже нині необхідно піклуватися про цифрову безпеку дітей у школі та вдома, дбати про дотримання та захист цифрових прав в мережі Інтернет.