Заголовок: В Онтаріо представники НАУ обговорили реалізацію угоди із Канадор Коледжем
Дата: 18/08/2017
URL: https://nau.edu.ua/ua/news/2017/7/v-ontario-predstavniki-nau-obgovorili-realizatsiyu-ugodi-iz-kanador-koledzhem.html
==================================================

Очолювана в.о. ректора Володимиром Ісаєнком делегація Національного авіаційного університету 17 серпня відвідала місто Норт-Бей в провінції Онтаріо.
Попереду в українських гостей - можливість зустрітися із представниками місцевого муніципалітету та обговорити потенціал співпраці між Києвом та Норт-Бей. Але першочерговим завданням для університету є взаємодія в галузі освіти. Адже саме у Норт-Бей знаходиться державний авіаційний Канадор Коледж, з яким НАУ уклав договір про співпрацю в межах широкої Угоди про створення Зону вільної торгівлі між Україною та Канадою.
Канадор Коледж був заснований у 1967 році як один з кампусів Камбріан Коледж, а у 1972 став незалежним університетом, в якому нині вчиться понад 3500 студентів. Предметом особливого інтересу делегації НАУ став Авіаційний кампус, відвідуючи який гості змогли поспілкуватися з колегами та оцінити матеріальну базу та рівень можливостей канадської вищої освіти в галузі авіації. Але потенційних точок для перетину між двома університетами значно більше, адже програми двох університетів збігаються за багатьма напрямками – від юриспруденції до біотехнологій та екологічної безпеки.
Укладена рік тому між університетами угода нині отримала можливість реалізуватися уповні. Попереду багато спільних проектів, що стосуватимуться як освітніх програм (в тому числі – підвищення кваліфікації), так і наукового співробітництва в найбільш перспективних галузях. Про конкретні домовленості, робота над імплементацією яких уже триває, офіційний сайт НАУ повідомить додатково.