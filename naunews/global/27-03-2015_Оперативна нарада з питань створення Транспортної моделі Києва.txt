Заголовок: Оперативна нарада з питань створення Транспортної моделі Києва
Дата: 27/03/2015
URL: https://nau.edu.ua/ua/news/2015/3/operativna-narada-z-pitan-stvorennya-transportnoi-modeli-kieva.html
==================================================

23 березня 2015 року відбулась оперативна нарада з питань створення Транспортної моделі Києва за участю директора Інституту аеропортів НАУ Октябрини Чемакіної, заступника завідувача кафедри містобудування Галини Агєєвої та Генерального директора групи компаній «А+S в Україні» Дмитра Беспалова.
Українське відділення німецької компанії «А+S в Україні» розробляє Інформаційну систему Транспортної моделі Києва та його приміської зони, замовником якої є  Департамент містобудування та архітектури КМДА. Була визначена стратегія наукового супроводу вирішення містобудівних завдань за участю фахівців  та студентів архітектурно-будівельних спеціальностей НАУ.
В рамках співробітництва з Департаментом КМДА та ТОВ «А+S в Україні» Інститут аеропортів братиме участь у розробці базової комп’ютерної прогнозної транспортної моделі громадського та власного транспорту (вуличного, позавуличного). Для впровадження цієї моделі створюється спеціальне програмне забезпечення на базі  платформи PTV Visum із залученням спеціалістів – тренерів PTV.
Вихідні дані для розробки програми планується отримати під час моніторингу громадського транспорту, до виконання якого в  межах виробничої практики задіяні студенти Національного авіаційного університету, Національного транспортного університету та Київського національного університету будівництва та архітектури.