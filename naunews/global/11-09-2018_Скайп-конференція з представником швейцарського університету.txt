Заголовок: Скайп-конференція з представником швейцарського університету
Дата: 11/09/2018
URL: https://nau.edu.ua/ua/news/1/9/skap-konferentsiya-z-predstavnikom-shveytsarskogo-universitetu.html
==================================================

11 вересня в НАУ відбулася перша  скайп-конференція між відповідальними особами нашого університету за міжнародне співробітництво в галузі підготовки та перепідготовки авіаційних фахівців із професором Клаудіо Рональді, котрий представляв один із провідних університетів прикладних досліджень і навчання Швейцарії.  Варто наголосити, що цей швейцарський університет по рангу входить у першу десятку університетів Швейцарської конфедерації.
Основна мета цього «зондуючого» діалогу між нашими навчальними закладами полягала в пошуку партнерських стосунків. Фактично, ця скап-конференція стала наслідком візиту ректора НАУ Володимира Ісаєнка на авіасалон Фарнборо, що пройшов наприкінці липня в Лондоні, де відбулася перша зустріч та знайомство Володимира Миколайовича з представниками швейцарського університету.
«Це вже фактично другий-третій етап для того, щоб знайти ті точки дотику на яких ми можемо ці наші партнерські стосунки формувати й надалі, - зазначив після конференції проректор із міжнародного співробітництва і освіти Олександр Запорожець. – І в першу чергу – це звичайно навчальний процес, обмін студентами, обмін досвідом у підготовці та перепідготовці фахівців. Адже велика складова в навчальному процесі цього швейцарського університету – це курси перепідготовки фахівців, у тому числі й авіаційних».
Наразі йде обмін інформацією між НАУ та університетом Швейцарії з приводу: які в них програми, які в нас; що наші програми зможуть дати їм, а що ми можемо взяти від їхніх програм і т.д.
«Ми хочемо зрозуміти в якому «світі» вони знаходяться, а вони – в якому ми. І уже після цього зрозуміємо наскільки обмін чи студентами, чи групами перепідготовки - можливий і цікавий для нас!», - резюмував проректор.
Переговори велися англійською мовою. НАУ, крім Олександра Івановича, представляли також Олександр Іванов із Інституту міжнародних зв’язків, директор Інституту ІКАО Галина Суслова та директор Інституту інноваційних технологій Катерина Бабікова.