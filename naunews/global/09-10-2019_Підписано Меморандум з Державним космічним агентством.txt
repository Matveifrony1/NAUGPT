Заголовок: Підписано Меморандум з Державним космічним агентством
Дата: 09/10/2019
URL: https://nau.edu.ua/ua/news/2019/10/pidpisano-memorandum-z-derzhavnim-kosmichnim-agentstvom.html
==================================================

Ректор Володимир Ісаєнко та голова Державного космічного агентства України Павло Дегтяренко підписали Меморандум про співпрацю. Захід відбувся в рамках святкування Всесвітнього тижня космосу.
Володимир Ісаєнко наголосив, що університет завжди підтримує талановиту, творчу та захоплену своєю справою молодь. «Одним з головних напрямків освітньої політики держави повинно стати формування космічного світогляду в молодого покоління, адже сучасне покоління може розкрити потенціал країни в космічній галузі, вивести її на новий щабель розвитку», – зазначив Володимир Ісаєнко.
Павло Дегтяренко запевнив, що відповідальну справу із зростання аерокосмічних потужностей держави довіряє саме Національному авіаційному  університетові, його творчій молоді. «Ринок космічних послуг має перспективи з точки зору проривних технологій та інновацій, які дозволять підвищити ефективність виробництва. Наша співпраця буде активною і спрямованою на формування і впровадження науково-технічних ідей та їх реалізацію задля потреб нашої країни».
Меморандумом, зокрема, передбачено створення Студентського космічного бюро «Аерокосмос», де під керівництвом фахівців аерокосмічної галузі будуть проводитись навчальні та дослідницькі роботи.  Свій унікальний досвід студентам та слухачам передаватимуть провідні фахівці Державного космічного агентства України та ДП  «Конструкторське бюро «Південне» ім. М.К.Янгеля», провідні науковці Національного авіаційного університету.
Діяльність Студентського конструкторського бюро буде тісно пов’язана з роботою підприємств України: ДП «Антонов», ДП «Виробниче об`єднання «Київприлад», завод «Арсенал», ДП «Завод 410 цивільної авіації», а також громадської організації «Українське молодіжне аерокосмічне об’єднання «Сузір’я» та інші.