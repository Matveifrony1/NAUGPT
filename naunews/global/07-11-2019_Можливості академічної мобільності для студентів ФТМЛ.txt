Заголовок: Можливості академічної мобільності для студентів ФТМЛ
Дата: 07/11/2019
URL: https://nau.edu.ua/ua/news/2019/11/mozhlivosti-akademichnoi-mobilnosti-dlya-studentiv-ftml.html
==================================================

На Факультеті транспорту, менеджменту і логістики відбулася лекція професора Тадеуша Попковського «Міжнародне співробітництво університетів: крок до спільного успіху» в рамках візиту до НАУ делегації Міжнародного університету транспорту і логістики у Вроцлаві (Республіка Польща).
Тадеуш Попковський розповів студентам та викладачам факультету про історію розвитку Міжнародного університету транспорту і логістики у Вроцлаві (МУТЛВ), види бакалаврських та магістерських освітньо-професійних програм, студентське життя, а також про можливості працевлаштування випускників. Студенти з цікавістю слухали про особливості співпраці НАУ та МУТЛВ за програмою академічної мобільності ЕРАЗМУС+ та програмою подвійних дипломів.
Зокрема, професор розповів про старт нової освітньо-професійної програми "Авіаційна логістика",  яка одночасно реалізується в Україні та Польщі. Він висловив упевненість, що співробітництво університетів вже зараз створює для студентів чудову можливість отримати європейську освіту та працевлаштування в країнах ЄС.
Декан ФТМЛ Оксана Ільєнко подякувала польським партнерам за плідну співпрацю та  зауважила, що світ відкритий для молодих і креативних фахівців, а тому українсько-польське партнерство є важливим кроком до спільного успіху у підготовці висококваліфікованих кадрів для логістичної сфери.