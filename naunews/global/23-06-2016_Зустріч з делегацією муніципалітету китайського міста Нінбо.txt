Заголовок: Зустріч з делегацією муніципалітету китайського міста Нінбо
Дата: 23/06/2016
URL: https://nau.edu.ua/ua/news/2016/6/zustrich-z-delegatsieyu-munitsipalitetu-kitayskogo-mista-ninbo.html
==================================================

22 червня 2016 року в залі засідань ректорату НАУ відбулася ділова зустріч
з делегацією муніципалітету міста Нінбо (Китай). У березні в. о. ректора НАУ Володимир Харченко зустрічався з представником  Технологічного університету цього міста Ванбо, який навчався в НАУ. Тоді Володимир Петрович вручив Ванбо сертифікат, який надає йому повноваження представляти НАУ в Китаї на двох напрямках: наукова складова (впровадження нових технологій) та набір студентів.
Недавня зустріч, на якій Ванбо виконував обов’язки перекладача, засвідчила, що по-перше, він зі своєю роботою справляється, а, по-друге, що міська влада виявила інтерес до співробітництва з НАУ. На зустрічі В. Харченка з китайською делегацією були також представники Академії наук України, оскільки наступний візит делегація муніципалітету збирається здійснити до президії НАН України.
На початку зустрічі Володимир Петрович підкреслив, що НАУ, який належить до провідних вишів не тільки України, але й світу з підготовки фахівців авіаційного напряму. Причому університет готує фахівців усіх напрямів, професійна підготовка за 14 спеціальностями здійснюється англійською мовою, що дає випускникам можливість працевлаштуватися в будь-якій точці світу. Нині НАУ готує 1000 фахівців для 45 країн. Університет має можливості здійснювати ряд науково-дослідних робіт. Серед провідних напрямків в.о. ректора В. Харченко назвав створення безпілотників, розвиток аерокосмічних технологій і систем. З цією метою в університеті діють конструкторське бюро «Віраж» та Аерокосмічний центр супутникових технологій. Окрім того університет здійснює ряд дослідницьких робіт  і проектів із зарубіжними партнерами.
Представник китайської сторони надала інформацію про місто Нінбо. У місті постійно мешкає близько 6 мільйонів жителів і ще 3-4 мільйони налічується приїжджих. Завдяки міжнародній торгівлі минулого року місто здійснило продажів на суму 100 мільярдів доларів, цікаво, що тут виробляється близько 25 % китайських іграшок. Бурхливе ділове життя міста потребує вдосконалення і розширення транспортних комунікацій, зокрема авіаційних сполучень. А звідси цілком зрозумілий інтерес міста до співробітництва з НАУ, ставлення до якого китайці підкреслили особливо. Зазначивши, що у кожного члена делегації є не одна дитина, вони сказали, що вони радитимуть своїм дітям навчатися в такому хорошому ВНЗ, як Національний авіаційний університет.
Китайська сторона запросила в.о. ректора НАУ Володимира Харченка відвідати місто Нінбо в будь-який зручний для нього час. На завершення зустрічі в ректораті сторони обмінялися подарунками та сувенірами. Насичена програма китайської делегації включала в себе відвідини лабораторій НАУ, музею, Києво-Печерської Лаври тощо.
Часом перша зустріч, на якій оприлюднюються бажання про співробітництво, буває і останньою. Судячи з того, як розвиваються зв’язки НАУ з китайським містом Нінбо, співробітництво з цим партнером має обнадійливі та досить реальні перспективи. Бажані, як ми вважаємо, для обох сторін.