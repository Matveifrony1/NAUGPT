Заголовок: Приватний нотаріус поділилась зі студентами Юридичного факультету досвідом щодо посвідчення окремих видів правочинів в умовах воєнного стану
Дата: 23/10/2024
URL: https://nau.edu.ua/ua/news/2024/10/privatniy-notarius-podililas-zi-studentami-yuridichnogo-fakultetu-dosvidom-shchodo-posvidchennya-okremih-vidiv-pravochiniv-v-umovah-voennogo-stanu.html
==================================================

15 жовтня 2024 року
в рамках вивчення навчальної дисципліни «Адвокатура та нотаріат України» відбулася зустріч студентів 4-го курсу Юридичного факультету спеціальності 081 «Право» з приватним нотаріусом м. Києва
Світланою Аврамець
.
Разом із викладачкою з даної навчальної дисципліни, доцентом кафедри кримінального права та процесу
Іриною Літвіновою
, яка виступила організатором даної зустрічі,
пані Світлана провела бінарну лекцію на тему «Загальні правила посвідчення правочинів. Видача нотаріусом свідоцтв. Застосування нотаріусом законодавства іноземних держав».
Під час лекції нотаріус розповіла
присутнім про організацію роботи нотаріуса, зазначивши: «Нотаріат відіграє значну роль як орган безспірної цивільної юрисдикції та превентивного правосуддя. Професійна діяльність нотаріуса забезпечує превентивний правовий захист та унеможливлює порушення в майбутньому прав та інтересів суб’єктів права та виникнення спорів у судах».
Виступаючи,
представниця нотаріату звернула увагу
студентів на певні особливості вчинення нотаріальних дій в умовах воєнного стану, а саме визначений законодавством строк для внесення нотаріусом відомостей до єдиних та державних реєстрів, що функціонують у системі Міністерства юстиції, продовжується на підтверджений державним підприємством «Національні інформаційні системи» час їх неналежного функціонування.
Зауважено, що в даному випадку
неможливо вести мову про єдиний порядок вчинення нотаріальних дій лише за послідовністю їх вчинення, не визначаючи єдиних підстав відмови у вчиненні нотаріальної дії, на якій стадії це можливо, яким чином це має здійснюватися. Все це вирішує нотаріус самостійно. Зміст нотаріального провадження взагалі, тобто загальний порядок, утворюють основні правила вчинення нотаріальних актів, що діють однаковою мірою незалежно від того, який конкретно нотаріальний акт вчинюється.
Відповідаючи на питання
здобувачів освіти «Чи є різниця між державним і приватним нотаріусом?»,
пані Світлана зазначила,
що на сьогодні різниці між державним і приватним практично немає, тільки те, що державні працюють в державних нотаріальних конторах, а приватні мають свій офіс, де приймають осіб. Документи мають однакову силу як у державних, так і у приватних нотаріусів.
Дуже багато питань у студентів виникло щодо особливостей укладання та посвідчення шлюбного контракту, які відмінності у його укладенні в Україні та країнах ЄС.
Проведення даної зустрічі дало можливість здобувачам освіти отримати практичні знання щодо правил посвідчення окремих видів правочинів.