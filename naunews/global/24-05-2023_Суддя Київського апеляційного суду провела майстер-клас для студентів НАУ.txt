Заголовок: Суддя Київського апеляційного суду провела майстер-клас для студентів НАУ
Дата: 24/05/2023
URL: https://nau.edu.ua/ua/news/2023/5/suddya-kiivskogo-apelyatsiynogo-sudu-provela-mayster-klas-dlya-studentiv-nau.html
==================================================

22 травня 2023 року суддя Київського апеляційного суду Таміла Писана для здобувачів вищої освіти освітнього ступеня «Магістр» Юридичного факультету НАУ провела майстер-клас на тему «Особливості розгляду цивільних справ про поділ майна подружжя».
«У кожній справі про поділ майна подружжя потрібно, по-перше, визначити обсяг майна, який сторони бажають поділити. Слід брати до уваги, що це не завжди все майно, яке, наприклад, заявляє до поділу позивач, оскільки відповідач у зустрічному позові може вказати інші об'єкти поділу. По-друге, суд повинен з'ясувати щодо кожного об'єкта, він є об'єктом спільної сумісної власності чи особистої власності одного з подружжя!», зауважила суддя під час доповіді.
Таміла Писана наголосила на тому, що майно, яке є об'єктом права спільної сумісної власності подружжя, ділиться між ними в натурі. Неприйнятна ситуація, коли є декілька об'єктів, наприклад, кілька квартир, і суд визнає по 1/2 кожного об'єкта за кожним із подружжя. «Таким чином, ми не вирішуємо спір по суті», - зазначила суддя.
Крім того, під час бесіди пані Таміла порушила питання щодо відступу від рівності часток у спільному майні подружжя. Вона зауважила, що не можна плутати ці положення зі збільшенням частки у майні одного з подружжя внаслідок придбання його в тому числі за особисті кошти.
Суддя також поділилася досвідом своєї практичної діяльності щодо розгляду цивільних справ загалом і про поділ майна подружжя, зокрема. «Одним із головних факторів у роботі судді є індивідуальний підхід до кожної справи з використанням принципу внутрішнього переконання судді», зауважила спікер.