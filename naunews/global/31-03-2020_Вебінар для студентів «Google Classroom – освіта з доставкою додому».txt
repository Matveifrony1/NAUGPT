Заголовок: Вебінар для студентів «Google Classroom – освіта з доставкою додому»
Дата: 31/03/2020
URL: https://nau.edu.ua/ua/news/2020/berezen/vebinar-dlya-studentiv-google-classroom-–-osvita-z-dostavkoyu-dodomu.html
==================================================

Реальним підтвердженням тези, що «карантин – це не канікули» став проведений сьогодні  навчальний вебінар «Google Classroom – освіта з доставкою додому» для студентів та аспірантів НАУ.
Вітаючи учасників вебінару, ректор Володимир Ісаєнко зазначив, що «у сьогоднішніх реаліях освітній процес потребує набагато більше зусиль як від викладачів та адміністрації університету, так і від студентів. Переконаний, що студенти розуміють важливість впровадження дистанційної освіти в університеті і активно долучатися до цього процесу, оскільки наші викладачі та адміністратори щодня працюють над тим, щоб зробити це навчання ефективним та якісним».
Проректор з навчальної роботи  Артур Гудманян зауважив, що «деканати і структурні підрозділи університету завжди готові допомогти студентам, тож надають свої персональні контакти для зручнішої комунікації». На підтвердження він також надав в чат вебінару свою особисту електронну пошту, щоб студенти могли звертатися з болючими питаннями щодо освітнього процесу.
Проректор з наукової роботи Володимир Харченко закцентував увагу на тому, що «ми почали вебінари на рівні топ-менеджерів – для викладачів, сьогодні проводимо перший вебінар для студентів. Але необхідно, щоб така злагоджена робота дійшла до рівня кафедр, щоб кожна кафедра університету максимально включилася у допомогу своїм студентам з навчанням у режимі онлайн».
Начальник відділу моніторингу якості вищої освіти Оксана Білоус наголосила на тому, що всі студенти мають контакти відділу (qainnau@nau.edu.ua), тож можуть активно звертатись по допомогу. Вона зауважила, що на корпоративному домені G Suite for Education вже зареєстровано близько 15 тисяч акаунтів студентів і 1700 викладачів. І на сьогодні близько 800 викладачів успішно працюють на платформі Google Classroom. А найближчими днями на сайті НАУ буде розміщено посилання на опитування щодо якості онлайн-навчання на платформі Google Classroom. Тож кожен студент буде мати можливість оцінити якість освітнього процесу реалізованого на  платформі Google Classroom в університеті.
Адміністратор Google Classroom НАУ Влад Грига покроково розповів студентам, що необхідно зробити, щоб скористатися перевагами корпоративного доступу до системи управління освітою Google Classroom, ознайомив з основними перевагами сервісу та відповів на актуальні запитання учасників вебінару.
Фахівці відділу моніторингу якості вищої освіти готують відеоматеріал сьогоднішнього вебінару та відповіді на поставлені запитання щодо дистанційного навчання, які будуть розіслані студентам та аспірантам нашого університету на їх корпоративні адреси.