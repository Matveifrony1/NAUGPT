Заголовок: Студенти-правники НАУ відвідали Касаційний адміністративний суд Верховного Суду
Дата: 28/07/2023
URL: https://nau.edu.ua/ua/news/2023/7/studenti-pravniki-nau-vidvidali-kasatsiyniy-administrativniy-sud-verhovnogo-sudu.html
==================================================

У липні 2023 року здобувачі вищої освіти Юридичного факультету НАУ у супроводі завідувача кафедри конституційного і адміністративного права Ольги Гусар відвідали Касаційний адміністративний суд у складі Верховного Суду (КАС ВС).
З нагоди святкування 18-річчя Дня адміністративної юстиції голова КАС ВС Михайло Смокович та його помічники гостинно зустріли майбутніх правників та провели для них оглядову пішохідну екскурсію.
На початку зустрічі Михайло Смокович розповів студентам про історію становлення адміністративного судочинства в Україні, окреслив основні напрями судової реформи та визначив роль і місце Касаційного адміністративного суду у складі Верховного Суду. У ході розповіді пан Михайло звернув увагу молоді на важливість вивчення англійської мови, що сприятиме активізації процесів інтеграції українців в європейську спільноту в межах очікуваного набуття членства України в ЄС, формуванню суб'єктності держави у світових глобалізаційних процесах, підвищенню рівня конкурентоспроможності на ринку праці тощо.
Крім того, працівниками суду для студентів проведено екскурсію, у ході якої вони оглянули музейну експозицію, ознайомилися з діяльністю структурних підрозділів суду, побачили на власні очі як відбувається реєстрація та автоматизований розподіл справ у суді.
Незабутні емоції у майбутніх правників викликало спілкування в залі судових засідань із суддею Андрієм Загороднюком, який розповів про навантаження на суддів, особливості роботи офісу судді, а також етапи підготовки справи до судового розгляду та специфіку розгляду справ щодо виборчого процесу, референдуму та захисту політичних прав громадян. Неочікуваною приємною несподіванкою стала пропозиція для здобувачів провести рольову гру щодо винесення судового рішення по справі. Правники із захопленням погодилися відчути себе в ролі учасників судового процесу.
Керівництво Юридичного факультету НАУ висловлює вдячність голові КАС ВС Михайлу Смоковичу та працівникам суду за приділений час та цікаву пізнавальну екскурсію для студентів!