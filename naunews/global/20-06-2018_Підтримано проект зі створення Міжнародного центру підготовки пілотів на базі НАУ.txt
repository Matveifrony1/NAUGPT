Заголовок: Підтримано проект зі створення Міжнародного центру підготовки пілотів на базі НАУ
Дата: 20/06/2018
URL: https://nau.edu.ua/ua/news/1/6/pidtrimano-proekt-zi-stvorennya-mizhnarodnogo-tsentru-pidgotovki-pilotiv-na-bazi-nau.html
==================================================

Учора, 19 червня 2018 р., в Кабінеті Міністрів України відбулося засідання Міжвідомчої комісії з питань державних інвестиційних проектів під проводом першого віце-прем'єр-міністра — міністра економічного розвитку України С.І. Кубіва. Серед іншого Комісія розглянула проектну пропозицію зі створення Міжнародного центру підготовки пілотів (МЦПП) на базі НАУ. Цей проект на засіданні Комісії представив ректор НАУ В.М. Ісаєнко.
За результатом розгляду і голосування Комісія ухвалила рішення підтримати проект.
Ураховуючи як ретроспективні, так і перспективні стабільні довготривалі світові та національні тренди зростання авіаперевезень (5% і 15% на рік, відповідно), а також враховуючи хронічне відставання у можливостях навчальних закладів з підготовки пілотів, складається стабільний світовий і регіональний попит на пілотів CPL (commercial pilot license), що перевищує пропозицію навчальних закладів.
В українських реаліях за мінімально оціненої річної потреби у 320 пілотів українські навчальні заклади спроможні задовільнити лише десяту частину цієї потреби. Більшість українських пілотів набувають CPL за кордоном, переважно в країнах Балтії, Центральної Європи, Балкан, Туреччині. Окрім всього це означає, що Україна перебуває в імпортній залежності в питанні навчальних послуг з підготовки пілотів (CPL), що призводить до від'ємного грошового відтоку приблизно у 8.5 млн. євро на рік. Запропоноване створення МЦПП призведе до створення нової стратегічної спроможності України і, зрештою, до розгортання цього грошового потоку на 180 градусів, тобто у бік України у розмірі більш ніж 11 млн. євро. Отже у разі виконання цього проекту сумарна зміна грошового потоку на користь України складе близько 20 млн. євро.
Вартість проекту складає близько 270 млн. грн. Після виходу проекту на заплановану потужність НАУ планує випускати 240 пілотів щорічно, що забезпечить щорічне надходження до НАУ біля 10 млн. доларів США. В основу проекту покладено тісна практична співпраця НАУ і ДП «Антонов». Також важливим наслідком виконання проекту стане підвищення безпеки польотів.
Вітаємо весь колектив НАУ і, особливо всіх безпосередньо причетних до підготовки і просування проекту із серйозним здобутком. Реалізація проекту стане однією з точок зростання як НАУ так і авіаційної галузі України.
Було б наївним вважати, що справа зроблена. Попереду ще довга дорога, виснажлива і не завжди творча праця над цим проектом. Але ми маємо бачення кінцевого результату і це надає нам наснаги і сили подолати цей шлях і вийти до омріяної цілі – увійти у «топ» авіаційних ВНЗ світу.