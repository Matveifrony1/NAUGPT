Заголовок: Підготовка пілотів на базі НАУ має великі перспективи, - В.Ісаєнко
Дата: 21/03/2018
URL: https://nau.edu.ua/ua/news/1/3/pidgotovka-pilotiv-na-bazi-nau-mae-veliki-perspektivi-visaenko.html
==================================================

Науковці Навчально-наукового Аерокосмічного інституту НАУ повинні активно залучатися до розвитку  перспективних проектів з підготовки фахівців аерокосмічної галузі та міжнародних  інноваційних проектів.
Про це йшлося під час зустрічі в.о.ректора Національного авіаційного університету Володимира Ісаєнка з викладацьким колективом інституту.
Університет дуже активно взаємодіє з колегами у всьому світі. Наприклад, цієї весни активується спільний китайсько­український проект щодо досліджень в галузі аерокосмічних технологій, в якому можуть брати участь науковці інституту. Та головний напрям, до якого слід активніше долучатися і розвивати – підготовка пілотів на базі НАУ.
-Це найбільш монетизований напрям підготовки в нашому університеті, - відзначив Володимир Ісаєнко. - Наразі ми успішно підготували одну групу пілотів з 10 чоловік, але цілий ряд партнерів з країн Африки, Близького Сходу, очікують коли ми збільшимо свої спроможності. Їх можна зрозуміти, адже вартість підготовки пілотів у нас втричі  нижча європейської. В цьому сенсі НАУ має великі перспективи, зокрема в рамках участі  в державному інвестиційному проекті «Створення Міжнародного центру підготовки пілотів на базі Національного авіаційного університету».
В свою чергу, в.о.директора Навчально-наукового Аерокосмічного інституту НАУ Сергій Дмитрієв зауважив, що інституту потрібна підтримка щодо державної сертифікації фахівців з технічного обслуговування літальних апаратів. Володимир Ісаєнко пообіцяв посприяти у вирішенні цієї довготривалої проблеми.
-Упевнений, спільними зусиллями ми вирішимо цю проблему до кінця поточного року, - запевнив він присутніх.
Підчас зустрічі з Володимиром Ісаєнком викладачі кафедр також задавали актуальні питання стосовно організації навчального процесу в НАУ та соціального характеру.