Заголовок: Інноваційні розробки Національного авіаційного університету представлені на Міжнародному Форумі «INNOVATION MARKET – 2017»
Дата: 21/11/2017
URL: https://nau.edu.ua/ua/news/2017/11/innovatsiyni-rozrobki-natsionalnogo-aviatsiynogo-universitetu-predstavleni-na-mizhnarodnomu-forumi-“innovation-market-2017”.html
==================================================

21 листопада 2017 року в Києві урочисто відкрився Міжнародний Форум «INNOVATION MARKET». Це – унікальний майданчик, де винахідники, розробники інноваційних технологій та автори стартап-проектів можуть зустрітися зі споживачами, які потребують технологічного оновлення виробничих процесів та інвестиційних проектів.
Форум проходить під патронатом Кабінету Міністрів України та за підтримки Міністерства економічного розвитку і торгівлі, Міністерства освіти і науки, Національної академії наук України та CSTEC – Китайського центру обміну науковою та технологічною інформацією. Генеральний розпорядник заходів – ТОВ «Міжнародний виставковий центр». Також одним зі співорганізаторів Форуму цього року є Національний авіаційний університет.
Свої розробки на Міжнародному форумі презентували більш ніж 50 науково-дослідних інститутів, 30 вищих навчальних закладів, 20 стартапів та понад 500 сучасних проектів у  різних сферах застосування.
Окремо варто відзначити проведення у рамках Форуму Китайсько-Української наукової виставки технологій та інновацій. Вперше в Україні під егідою CSTEC на площі 2,2 тис.кв.м. свої напрацювання представили понад 80 провідних наукових установ та виробничих компаній Китаю, зокрема, Huawei, China Railway Construction Heavy Industry, National Supercomputing Center in Wuxi, New Material Research Institute, Energy Research Institute та High and New Technology Industry (Pilot) Base of Shandong Academy of Sciences, The National Engineering Technology Research Center for LED on Si Substrate, Beijing Kingpeng International Hi-tech Corporation та інші. Також у програмі заходів – україно-китайський круглий стіл та Networking для молодих підприємців і Форум  україно-китайського співробітництва.
Делегацію Національного авіаційного університету очолили в.о. ректора Володимир Ісаєнко, проректор з наукової роботи Володимир Харченко та проректор з корпоративного управління Володимир Шульга. Вони оглянули загальну експозицію та розробки Національного авіаційного університету зокрема і взяли участь в урочистому відкритті Форуму.
Експозицію Національного авіаційного університету  склали розробки НВЦБА «Віраж», Науково-навчального центру «Аерокосмічний центр», НН Аерокосмічного інституту, Українського науково-дослідного та навчального центру хіммотології і сертифікації ПММ і ТР, НН Інституту екологічної безпеки, НН Інституту комп’ютерних інформаційних технологій та НН Інституту аеропортів.
НВЦБА «Віраж» презентував широкому загалу мобільний безпілотний комплекс М-10 «Око 2» для відеоспостереження в реальному часі та патрулювання невеликих площинних об’єктів та безпілотний баражуючий боєприпас М-56 «Модуль», призначений для патрулювання території з метою недопущення ворожих об’єктів шляхом їх виявлення та знищення. Інші розробки Центру були представлені у вигляді схем та креслень. Усі бажаючі могли ознайомитися із такими розробками університету, як двомоторне безпілотне повітряне судно  М-7В5 «Небесний патруль», призначене для виконання авіаційних робіт в інтересах різних галузей економіки,  багатоцільовий безпілотний комплекс М-6-3 «Жайвір» для аерофотозйомки, відеоспостереження в реальному часі та патрулювання лінійних об’єктів, багатомоторний безпілотний вертоліт для перевезення вантажів ПКМ-14 «Сатурнія», багатоцільовий двомоторний конвертоплан НАУ-КМ 3 «Кубок», навчально-тренувальний безпілотний літак М-22Д «Аеротестер», полікоптер НАУ ПК-08 та експериментальне двомоторне безпілотне повітряне судно М-7Д «Небесний патруль» для картографії та аерофотозйомки, відеоспостереження в реальному часі та патрулювання лінійних об’єктів.
Науково-навчальний центр «Аерокосмічний центр» продемонстрував автопілот «ПНК-2» з модулем інерційно-супутникової навігації з геоінформаційною прив’язкою. Модуль призначений для керування безпілотними системами різноманітного базування та адаптивну антенну решітку «ААР-1», для забезпечення вибіркового прийому сигналів за напрямом (просторово-часова фільтрація).
НН Аерокосмічний інститут представив прилад для дослідження фізико-механічних властивостей матеріалів методами безперервного вдавлювання та сканування індентором та безконтактний оптичний тривимірний профілометр. А Український науково-дослідний та навчальний центр хіммотології і сертифікації ПММ і ТР спільно із НН Інститутом екологічної безпеки презентували перспективні інноваційні розробки екологічно безпечного палива для повітряно-реактивних двигунів (biojet10, biojet20, biojet30) з вітчизняними компонентами рослинного походження.
Навчальний комплекс для навчання шрифту Брайля (Braille Teach) продемонстрував відвідувачам та учасникам НН Інститут Комп’ютерних інформаційних технологій. А НН Інститут аеропортів презентував інноваційні архітектурні проекти.
Експозиції та заходи Форуму вже привабили понад 1000 відвідувачів.
Форум триватиме до 24 листопада 2017 року. Запрошуємо усіх бажаючих!