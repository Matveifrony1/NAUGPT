Заголовок: Переможці «Кубку ректора» отримали нагороди
Дата: 28/04/2017
URL: https://nau.edu.ua/ua/news/2017/4/peremozhtsi-kubku-rektora-otrimali-nagorodi.html
==================================================

27 квітня у Національному авіаційному університеті відбулося нагородження переможців змагань за Кубок ректора. Цей традиційний весняний спортивний турнір проводився у НАУ раніше, але кілька років тому його було скасовано через вкрай занедбаний стан спортивного комплексу університету. Та цієї зими, після того, як спорткомплекс було підпорядковано  безпосередньо в.о.ректора, на об’єкті почалися ремонтні роботи.
«На початку квітня було повністю відновлено два великих зали для змагань з футболу та баскетболу, тож цього року ми отримали можливість відродити ці популярні серед студентів змагання, - сказав директор Навчально-спортивного оздоровчого центру НАУ Володимир Артамонов.
Для того, аби відродити  змагання за Кубок ректора, об’єднали зусилля кафедра фізичного виховання та спортивної підготовки НН ГМІ, керівництво Навчально-спортивного оздоровчого комплексу та студентський профком НАУ. Проведення змагань на базі спорткомплексу має на меті стимулювання розвитку фізичної культури і спорту та широкого впровадження її в побут студентської молоді НАУ. Це сприятиме збереженню та зміцненню здоров’я студентів,  залучення їх до систематичних занять фізичною культурою та спортом, формування навичок здорового способу життя.
З 24 по 27 квітня команди встигли позмагатися зі стрітболу, футболу, волейболу та настольного тенісу. У змаганнях на «Кубок ректора» взяли участь студенти та аспіранти НАУ денної форми навчання, студенти, які навчаються у філіях НАУ та випускники 2016 - 17 років денної форми навчання. Вік учасників – до 28 років.
У змаганнях брали участь:
-збірна команда з баскетболу - постійний учасник фінальних змагань Універсіади м. Києва серед студентів вищих навчальних закладів, Кубка СПА м. Києва серед ВНЗ та аматорської баскетбольної ліги (тренер – старший викладач кафедри фізичного виховання та спортивної підготовки Микола Величенко);
-збірна команда з футзалу - срібний призер чемпіонату України серед навчальних закладів авіаційної промисловості (тренер команди – старший викладач кафедри фізичного виховання та спортивної підготовки Ігор Дейнеко);
-збірна команда з настільного тенісу -  неодноразовий призер Спартакіади Києва серед вищих навчальних закладів (тренер – старший викладач кафедри фізичного виховання та спортивної підготовки Володимир Коротя);
-збірна команда з волейболу - неодноразовий переможець турніру пам'яті Юричка серед студентів вищих навчальних закладів Києва, фіналіст ХІІІ Універсіади Києва серед студентів вищих навчальних закладів 2017 року (тренер – суддя міжнародної категорії, майстер спорту СРСР, старший викладач кафедри фізичного виховання та спортивної підготовки Тетяна Ракитіна).
Перше місце у змаганнях з настольного тенісу виборола команда АКІ, зі баскетболу – команда ІEM, з волейболу – збірна команда «Авіатор». Пререможцями у змаганнях з футзалу та володарями Кубку ректора стала команда ІМВ.
На урочистому закритті «Кубку Ректора» виступила збірна команда зі степ-аеробіки та фанку - неодноразовий призер відкритих Чемпіонатів України, Кубків України та Чемпіонатів України серед вищих навчальних закладів, призер та переможець V та VІІІ Міжнародних змагань «Відкритий Кубок Чехії» та «Відкритий Кубок Угорщини» зі спортивної аеробіки (тренер – суддя міжнародної категорії, старший викладач кафедри фізичного виховання та спортивної підготовки Світлана Оргеєва).
Під час урочистого закриття «Кубку ректора» нагороди учасниками та фіналістами змагань вручали в.о.ректора Володимир Ісаєнко та начальник Київського міського відділення Комітету з фізичного виховання та спорту МОН України Сергій Бобровник.
-Перші кроки з відновлення Навчально-спортивного оздоровчого комплексу вже зроблено, і нинішні змагання, що стали справжнім святом молодості, це яскраво підтверджують, - відмітив в.о.ректора Володимир Ісаєнко. –Попереду ще багато роботи, реконструкція спорткомплексу – одне з пріоритетних питань, тому що це, перш за все, - здоров’я нашого студентства. У нас є чіткий план дій щодо подальшого відновлення цього об’єкту, і адміністрація університету зробить усе, аби якнайшвидше довести справу до кінця.