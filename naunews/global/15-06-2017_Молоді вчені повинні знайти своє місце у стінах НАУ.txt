Заголовок: Молоді вчені повинні знайти своє місце у стінах НАУ
Дата: 15/06/2017
URL: https://nau.edu.ua/ua/news/2017/6/molodi-vcheni-povinni-znayti-svoe-mistse-u-stinah-nau.html
==================================================

15 червня 2017 р. в НАУ відбулася зустріч в.о. ректора Володимира Ісаєнка з аспірантами і докторантами НАУ. У своєму виступі Володимир Ісаєнко окреслив основні результати роботи університету за навчальний рік, що минає.
«Основним стратегічним завданням для адміністрації університету мають стати забезпечення інноваційного розвитку НАУ як головного вищого навчального закладу в державі з підготовки фахівців авіаційної галузі, підвищення якості надання освітніх послуг, забезпечення конкурентоздатності, інтеграції вишу до світового науково-освітнього простору, - відзначив В. Ісаєнко. – НАУ має відповідати світовим стандартам вищої освіти, потребам вітчизняного та світового ринку праці, ефективному використанню освітнього та наукового потенціалу університету».
Нині в університеті навчається понад 25 тисяч студентів. У 2017 році університет пройшов чергову акредитацію за низкою спеціальностей. Освітні програми зорієнтовані і на розвиток академічної мобільності студентів шляхом розширення освітніх програм іноземними мовами.
Тому підготовці науково-педагогічних кадрів вищої кваліфікації через аспірантуру і докторантуру  в Національному авіаційному університеті приділяється значна увага, підкреслив в.о. ректора: «У нас здійснюється підготовка здобувачів вищої освіти ступеня доктора філософії. На перший курс у 2016 році було зараховано 46 аспірантів на 14 спеціальностей (із 17 ліцензованих), також в університеті навчається близько 40 докторантів». Захищається приблизно третина, тому перед нами стоїть завдання збільшити цей результат на користь університету, щоб кожен з молодих учених знайшов своє місце у НАУ».
Зараз Відділом докторантури та аспірантури розробляється «Положення про підготовку здобувачів вищої освіти ступеня доктора філософії та доктора наук у Національному авіаційному університеті».
Відповідно до постанови КМУ всім аспірантам та докторантам встановлено фіксований розмір стипендії. В аспірантів вона становить 4 018,00 грн. на місяць, у докторантів – 4 925,00 грн. на місяць (у разі, якщо спеціальність кандидатської дисертації не збігається зі спеціальністю докторської дисертації) та 5 664,0 грн. на місяць (у разі, якщо спеціальність кандидатської відповідає спеціальності докторської дисертації).
Значна увага в НАУ приділяється розвитку міжнародних проектів. Так, тут діє міжнародний проект TEMPUS–NETCENG «Нова модель третього циклу в інженерній освіті у відповідності до Болонського процесу». У межах цього проекту створено Центр реалізації програм третього (освітньо-наукового) рівня вищої освіти, який буде профінансовано Європейським Союзом.
У рамках реалізації Проекту Netceng  було запропоновано матеріали за 8 дисциплінами з підготовки докторантів та аспірантів. В аспірантурі нині відкриті 17 спеціальностей, у докторантурі – 4.
Наукова діяльність здійснюється за такими напрямами: розробка науково-дослідних проектів; створення галузевих та міжгалузевих лабораторій і центрів; участь у пріоритетних наукових програмах, зокрема міжнародних; проведення загальноуніверситетських наукових заходів; плідна співпраця з університетами та науковими центрами різних країн світу тощо.
Але в НАУ є певні проблеми, пов’язані з міжнародною співпрацею. Так, існує негативна динаміка вступу іноземців до університету. Щоб змінити ситуацію на краще, визначено перспективи та пріоритетні заходи щодо розвитку міжнародної діяльності НАУ Для цього розробляється концепція програми «Національний авіаційний університет - провідний авіаційний університет на євроазійському просторі». Також проведені реорганізація структурних підрозділів, що відповідають за розвиток міжнародного співробітництва в галузі освіти, моніторинг потенційних замовників в країнах, які зацікавлені в отриманні міжнародної авіаційної освіти;
Визначено зовнішньоекономічні пріоритети, розроблено гнучку цінову політику щодо навчання іноземців та осіб без громадянства, підписано 16 договорів з фірмами-суб’єктами господарювання у галузі набору іноземців на навчання в університеті. Ведуться переговори з керівниками 42 фірм.
Доповідь в.о. ректора Володимира Ісаєнка викликала жвавий інтерес у аспірантів і докторантів, і вони почали задавати гострі запитання, що хвилюють нині молодих учених. Одне з них – чи планується в університеті контактувати з реальними виробництвами, де б учені змогли знайти своє місце? Володимир Ісаєнко розповів про декілька спільних проектів з міжнародними партнерами (наприклад, договір з іспанською фірмою про розробку конвертиплана). Також він додав, що цього року делегація університету збирається на міжнародний авіасалон у Ле Бурже, де також буде налагоджувати зв’язки з потенційними партнерами.
Ще одне гостре питання – можливість публікацій у міжнародних наукових виданнях, багато з яких беруть за це гроші. За словами в.о. ректора, нині готується програма компенсації, завдяки якій кошти, витрачені на успішні публікації, планується відшкодовувати. До того ж, існують видання, які публікують наукові статті безкоштовно, але ці статті мають пройти жорсткий редакційний відбір.
Обговорили на зустрічі і болюче питання академічної доброчесності (нині всі дисертації проходять перевірку на плагіат), і порядок подачі документів на захист, і можливість створення нових наукових товариств, лабораторій, конструкторських бюро, тощо.
«Нині Національний авіаційний університет виступає сучасною інноваційною платформою організації підготовки та перепідготовки фахівців та проведення сучасних наукових досліджень глобальної авіаційно-космічної системи, - підсумував Володимир Ісаєнко. - Тому адміністрація налаштована на успішний захист молодих вчених у стінах НАУ і сподівається на те, що вони і надалі залишаться працювати в університеті. Роботи тут вистачить усім».