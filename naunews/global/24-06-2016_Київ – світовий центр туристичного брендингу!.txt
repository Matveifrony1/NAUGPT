Заголовок: Київ – світовий центр туристичного брендингу!
Дата: 24/06/2016
URL: https://nau.edu.ua/ua/news/2016/6/kiiv-–-svitoviy-tsentr-turistichnogo-brendingu.html
==================================================

20–21 червня 2016 р. столиця України стала світовим центром туристичного брендингу. Тут відбулася міжнародна конференція Всесвітньої туристичної організації «Брендинг дестинацій: запорука побудови успішної репутації» («UNWTO Conference on Destination Branding: Destination Branding - keys to building a successful reputation»). У заході взяв участь Генеральний секретар ЮНВТО Талеб Ріфаї. Доповідачі з провідних міжнародних організацій і компаній у сфері маркетингу та брендингу країн, регіонів і міст поділилися досвідом використання досягнень технологічної революції у конкурентній боротьбі за залучення туристичних потоків.
Директор Департаменту туризму та курортів Міністерства економічного розвитку і торгівлі України Іван Ліптуга наголосив на необхідності створити національну мережу туристичних брендів, що об’єднає туристичні дестинації всіх рівнів за принципом «країна – область – місто – район – туристична локація». Значна увага була приділена ролі національних туристичних адміністрацій та організацій управління дестинаціями.
Відбулося підписання Меморандуму про взаєморозуміння між регіонами України про створення Національної туристичної організації. Обговорення ідей та пропозицій допоможуть Україні швидше подолати майже дворазове падіння в’їзного туристичного потоку за 2013-2015 рр. У роботі конференції взяв участь завідувач кафедри країнознавства і туризму Навчально-наукового інституту Міжнародних відносин Національного авіаційного університету Геннадій Балабанов.