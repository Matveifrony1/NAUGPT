Заголовок: На ЮФ НАУ відбувся семінар щодо особливостей роботи державних антикорупційних установ в умовах воєнного стану
Дата: 21/03/2023
URL: https://nau.edu.ua/ua/news/2023/3/na-yuf-nau-vidbuvsya-seminar-shchodo-osoblivostey-roboti-derzhavnih-antikoruptsiynih-ustanov-v-umovah-voennogo-stanu.html
==================================================

17 березня 2023 року в рамках роботи Науково-дослідного центру антикорупційної діяльності в транспортній та авіаційній сфері Юридичного факультету НАУ відбувся науково-практичний семінар «Особливості роботи державних антикорупційних установ в умовах воєнного стану».
Модератором заходу виступила к.ю.н., доцент кафедри кримінального права і процесу, керівник Науково-дослідного центру антикорупційної діяльності в транспортній та авіакосмічній сфері Тетяна Лисько.
Привітав учасників заходу декан Юридичного факультету, д.ю.н. Володимир Нікітін, який звернув увагу на актуальність боротьби з корупцією, важливість ефективної роботи державних антикорупційних установ в умовах воєнного стану.
З ґрунтовними доповідями виступили: директор Львівського територіального управління Національного антикорупційного бюро України, який визначив особливості роботи НАБУ в умовах війни; прокурор шостого відділу Управління процесуального керівництва підтримання державного обвинувачення та представництва в суді Спеціалізованої антикорупційної прокуратури України, зазначивши особливості процесуального керівництва у кримінальних провадженнях, що порушені проти корупціонерів.
Жваву дискусію викликала доповідь заступника керівника апарату Національної агенції з питань запобігання корупції на тему «Визначення дискреції чиновників», до обговорення якої долучились доктор юридичних наук, професор, завідувач кафедри конституційного і адміністративного права юридичного факультету Державного університету інфраструктури та технологій Дмитро Беззубов та завідувач кафедри господарського, повітряного та космічного права юридичного факультету НАУ, кандидат юридичних наук, доцент Любов Нецька. Крім того, Дмитро Беззубов виступив з актуальною доповіддю на тему «Корупційна складова у системі національної безпеки».
Представниця Республіки Молдова, старший інспектор Управління міжнародного співробітництва Національного антикорупційного центру Оксана Будечі розповіла присутнім про повноваження та компетенцію Національного антикорупційного центру Республіки Молдова.
Практичні аспекти організаційно-управлінських заходів запобігання корупції в Збройних Силах України висвітив підполковник, старший науковий співробітник наукового відділу супроводження виховання доброчесності та впровадження передового досвіду у сфері запобігання корупції наукового центру проблем виховання доброчесності та запобігання корупції у секторі безпеки та оборони Національного університету оборони України імені Івана Черняховського.
Підбиваючи підсумки роботи науково-практичного семінару, науковці та практичні фахівці у галузі антикорупційної діяльності обговорили перспективи удосконалення антикорупційного законодавства, напрямок руху державних антикорупційних установ у частині подолання корупції та шляхи вироблення нульової терпимості у суспільстві до цього негативного соціального явища.