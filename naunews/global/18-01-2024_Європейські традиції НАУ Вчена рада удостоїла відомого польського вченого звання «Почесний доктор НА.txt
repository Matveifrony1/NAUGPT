Заголовок: Європейські традиції НАУ: Вчена рада удостоїла відомого польського вченого звання «Почесний доктор НАУ»
Дата: 18/01/2024
URL: https://nau.edu.ua/ua/news/2024/1/evropeyski-traditsii-nau-vchena-rada-udostoila-vidomogo-polskogo-vchenogo-zvannya-pochesniy-doktor-nau.html
==================================================

17 січня 2024 року в Національному авіаційному університеті відбулося урочисте засідання Вченої ради, присвячене врученню диплома «Почесний доктор НАУ» та атестатів співробітникам університету.
Вчена рада удостоїла званням Почесного доктора Марчіна Павеску, ректора Міжнародного університету логістики і транспорту (Вроцлав), професора, доктора філософії, який має багаторічний досвід у сфері стратегічного і логістичного консалтингу й активно сприяє популяризації знань і науки в галузі логістики та менеджменту.
Церемонія проходила у залі Вченої ради за участі членів Вченої ради НАУ та запрошених гостей. У зв'язку з воєнним станом в Україні доктор Павеска не зміг особисто взяти участь у заході та долучився онлайн.
Голова Вченої ради НАУ Микола Кулик відкрив урочисте засідання та оголосив про участь доктора Павески у режимі відеоконференції.
Про професійну діяльність лауреата розповіла проректор з міжнародного співробітництва НАУ Ірина Зарубінська. Секретар Вченої ради Микола Легенький оголосив рішення про присвоєння звання Почесного доктора НАУ, яке було прийняте 30 серпня 2023 року.
В.о. ректора НАУ Володимир Шульга в урочистій обстановці представив диплом та атрибути Почесного доктора, які незабаром будуть передані лауреату.
Доктор Павеска виступив перед присутніми зі словами подяки за нагороду та висловив сподівання на подальшу плідну співпрацю між університетами: «Незламний дух, висока якість досліджень, видатні науковці роблять НАУ унікальним партнером».
На завершення, в.о ректора проголосив, що взаємовигідна співпраця відкриває сторінки нових творчих звершень і перемог.
Також на цьому засіданні було урочисте вручення атестатів  співробітникам університету:
Олені Нечипорук — професорці кафедри комп’ютеризованих систем управління Факультету комп'ютерних наук та технологій;
Ількіну Нуруллаєву Садагат огли — професору кафедри міжнародного права та порівняльного права Факультету міжнародних відносин;
Людмилі Ороховській — професорці кафедри маркетингу Факультету економіки та бізнес-адміністрування;
Аліні Савченко — завідувачці кафедри комп’ютерних інформаційних технологій Факультету комп’ютерних наук та технологій;
Анастасії Сімаховій — професорці кафедри бізнес-аналітики та цифрової економіки Факультету економіки та бізнес-адміністрування.
Атестати доцента вручили:
Євгену Артамонову — доценту кафедри комп’ютеризованих систем управління Факультету комп’ютерних наук та технологій;
Ігорю Василенку — доценту кафедри організацій авіаційних переведень Факультету транспорту, менеджменту і логістики;
Наталії Попик — доцентці кафедри бізнес-аналітики та цифрової економіки Факультету економіки та бізнес-адміністрування;
Віктору Сайчуку — доценту кафедри міжнародного туризму та країнознавства Факультету міжнародних відносин.
Диплом доктора філософії вручили Владиславу Гірзі – доктору філософії за спеціальністю 122 «Комп’ютерні науки».
Незважаючи на складні обставини, Національний авіаційний університет продовжує розвивати міжнародне партнерство та вшановувати видатних науковців. Церемонія присудження звання Почесного доктора стала яскравим свідченням непохитності академічних традицій та дружніх зв'язків між українським та польським народами.