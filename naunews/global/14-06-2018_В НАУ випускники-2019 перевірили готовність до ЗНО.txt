Заголовок: В НАУ випускники-2019 перевірили готовність до ЗНО
Дата: 14/06/2018
URL: https://nau.edu.ua/ua/news/1/6/v-nau-vipuskniki-2019-perevirili-gotovnist-do-zno.html
==================================================

9 червня 2018 року Національний авіаційний університет гостинно відчинив двері для випускників–2019 загальноосвітніх навчальних закладів, закладів професійно-технічної освіти, студентів коледжів та випускників минулих років для участі в освітньому проекті «Пробне ЗНО–2019». Попередньо он-лайн зареєструвалося 375 бажаючих учнів зі всіх регіонів України. Вони приїхали до університету, щоб перевірити свою готовність щодо якісного виконання загальнодержавного ЗНО, результати якого впродовж попередніх років викликають велике занепокоєння не тільки у самих випускників, батьків, вчителів, викладачів вищої школи, але й у суспільстві в цілому.
Модератор заходу д. пед. н., професор Н. Муранова, а координатор – кафедра базових і спеціальних дисциплін Навчально-наукового інституту неперервної освіти НАУ.
Пробне ЗНО старшокласники виконували з навчальних предметів: математики, фізики, української мови та літератури, англійської мови, історії України, географії та біології. Учасники проекту мали змогу виконати письмові тестові завдання з двох навчальних предметів та перевірити свої знання і вміння за програмами загальнонаціонального ЗНО, що відповідають вимогам УЦОЯО з дотриманням відповідних тестових технологій.
Не виникає сумніву, що для отримання рейтингового сертифіката ЗНО зі вступними балами треба багато, плідно та наполегливо працювати, саме тому усіх учасників проекту запросили на навчання на підготовче відділення Навчально-наукового інституту неперервної освіти.
Результати тестування незабаром будуть надіслані учасникам на електронну адресу або на домашню адресу, а відповіді на тестові завдання – розміщено на сайті ННІНО НАУ www.nnino.nau.edu.ua у рубриці «Абітурієнту».
Після проведення перевірки знань, у рамках задекларованої програми Дня відкритих дверей, учасникам було запропоновано відвідати майстер-класи, що організували профільні кафедри за участі професорсько-викладацького складу та студентів, а саме: «Експериментальна хімія» (ННІЕБ); «Світ криміналістики» (ННЮІ); «Техніка безпеки у спортивному туризмі» (ННІМВ); «Роботи, 3D-принтери, «розумні будинки» і все-все-все своїми руками» (ННІКІТ); «Удосконалюємо розмовну англійську мову за допомогою комунікативних ігор» (ННГМІ); «Комп’ютеризовані системи управління та робототехніка» (ННІАЕТ); «Авіоніка сучасних літаків» (ННІАЕТ); «Особливості живописних технік: акварель та олійні фарби. Екскурсійна програма творчими майстернями» (ННІАП).
Маємо надію, що саме такі освітні та профорієнтаційні проекти у середовищі вищої школи справді допоможуть випускникам не тільки якісно підготуватися до загальнонаціонального ЗНО, а й вірно обрати заклад вищої освіти для подальшого навчання, правильно та вчасно зорієнтуватися у широкому розмаїтті сучасних спеціальностей.