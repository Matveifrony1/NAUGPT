Заголовок: Підписано угоду про створення українсько-іспанського ТОВ «АВІОНІНАУ»
Дата: 18/10/2016
URL: https://nau.edu.ua/ua/news/2016/10/pidpisano-ugodu-pro-stvorennya-ukrainsko-ispanskogo-tov-avioninau.html
==================================================

17 жовтня 2016 року відбулася зустріч в. о. ректора НАУ Володимира Ісаєнка з Президентом
ТОВ G. B. GRUPO&COMPANIES
Карлосом А. Гутієррес Баллона (Жерона, Іспанія). Мета зустрічі - підписання Угоди про створення Товариства з обмеженою відповідальністю
«АВІОНІНАУ».
У вступному слові Володимир Ісаєнко підкреслив особливість цього дня:
«Понеділок – день традиційної роботи Вченої ради – планування, розгляд та обговорення пропозицій. Проте понеділок 17 жовтня 2016 р. – особлива дата, оскільки сьогодні ми підписуємо довгоочікувану Угоду про створення Товариства з обмеженою відповідальністю
«АВІОНІНАУ».
В рамках спільного підприємства ми плануємо здійснити великий проект
«CAT-68»
. Він передбачає створення серійного цивільного авіаційного виробу нового типу -багатоцільового двомоторного конвертоплана класу 3500 кг, що не має аналогів серед авіаційної техніки цього класу пілотованих повітряних суден. Реалізація даного проекту сприятиме створенню нових робочих місць, які фінансуватимуться закордонними інвесторами. Окрім того, в рамках проекту ми очікуємо отримати нові наукові методи  і технології. До виконання проекту ми плануємо залучити наших українських партнерів –
АНТК «Антонов», МоторСіч», 410 завод Цивільної авіації
та інших. Орієнтовна вартість проекту складає 20 млн. євро, а термін розробки 8 років».
До слів в. о. ректора приєднався й іспанський партнер та інвестор, майбутній президент підприємства – Карлос А. Гутієррес Баллона:
«Для нас майбутня авіація починається зараз. Ми вели тривалі переговори з представниками Національного авіаційного університету й знайшли спільну мову. Я впевнений, що ми злагоджено будемо працювати до кінця».
В. о. ректора подякував усім, хто протягом тривалого часу активно брав участь у підготовці до підписання Угоди, а насамкінець додав:
«Цей інноваційний досвід ми зможемо використовувати і надалі та будемо вчитися на ньому залучати ще більші інвестиції».
І ось угоду підписано. В. о. ректора Володимир Ісаєнко і Карлос А. Гутієррес Баллона потиснули один одному руки. З цієї миті розпочалася співпраця сторін як офіційних партнерів.
Завершуючи зустріч, в. о. ректора НАУ Володимир Ісаєнко закликав: «Давайте намагатися робити все, щоб таких угод було більше. Треба рухатись шляхом змін. Підписана угода створює нові можливості готувати спеціалістів, які можуть працювати на цьому непростому ринку. Тож будемо працювати задля  нових проектів та нових угод. У нас для цього є багато можливостей».
http://www.ukrinform.ua/rubric-technology/2104520-nau-stvoriv-ukrainskoispanske-pidpriemstvo-dla-pobuduvanna-konvertoplanu.html
http://newsru.ua/ukraine/20oct2016/konvertoplan.html
http://svoeradio.com/news/c-1/ukrayina_ta_ispaniya_stvoryat_unikalniy_konvertoplan
http://pedpresa.ua/171074-nau-razom-z-ispantsyamy-vyroblyatymut-bagatotsilovi-dvomotorni-konvertoplany.html