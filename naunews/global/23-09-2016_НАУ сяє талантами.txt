Заголовок: НАУ сяє талантами
Дата: 23/09/2016
URL: https://nau.edu.ua/ua/news/2016/9/nau-syae-talantami.html
==================================================

Новий творчо-креативний сезон у Національному авіаційному університеті по праву можна  вважати відкритим! Потужного старту йому задав яскравий шоу-концерт «НАУ має талант». 15 номерів, які продемонстрували конкурсанти, довели, що  Авіаційний має невичерпний творчий потенціал. Святковий настрій у похмурий день створили запальні танці, академічний спів, реп, бітбокс, гімнастика, пантоміма та, звичайно ж, потужний заряд позитивної енергії, який подарували глядачам учасники.
Долю конкурсантів авіаційного талант-шоу визначало компетентне журі. До його складу увійшли: Денис Барканов – перший виконавець головної ролі в українському мюзиклі «Екватор», срібний призер національного відбору «Євробачення – 2009», переможець міжнародного конкурсу «Слов'янський Базар у Вітебську»; Марія Рощук – голова Первинної профспілкової організації студентів та аспірантів НАУ; Антон Давиденко – постійний почесний суддя «НАУ має талант», фіналіст «Танцюють всі – 3», організатор «Танцюють всі в Казахстані», хореограф проекту «Маленькі Гіганти»; Артур Новак – співзасновник «Аgents clothes» та чемпіон «Студвесни».
За результатами конкурсу, фаворитом журі став театр пантоміми «Какаду», чемпіон Кубку ректора. Сертифікат на запис пісні у професійній студії звукозапису подарували  реперу з НН ГМІ Іллі Герасимову. Приз від компанії «Student Travel» отримав колектив «Кепчики».
«Бронза» та приз глядацьких симпатій дісталися Наталії Зозулі – неймовірно пластичній повітряній гімнастці з НН АКІ. Срібним призером стала Віра Поліщук – чудова вокалістка з НН ІІДС. А перемогу здобули «найкращий вокал «Студвесни» Іван Варава та його вірна супутниця Яна Галузінець, котрі заворожили глядачів ліричним співом та грою на фортепіано. Ця прекрасна пара вкотре підтверджує, що НАУ єднає серця своєю творчістю!
Також під час концерту розіграли сертифікат першого студента навчально-тренінгової програми «First Camp».