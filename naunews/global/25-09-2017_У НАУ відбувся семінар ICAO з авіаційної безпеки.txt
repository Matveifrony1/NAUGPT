Заголовок: У НАУ відбувся семінар ICAO з авіаційної безпеки
Дата: 25/09/2017
URL: https://nau.edu.ua/ua/news/2017/9/u-nau-vidbuvsya-seminar-ikao-z-aviatsiynoi-bezpeki.html
==================================================

З 20 по 22 вересня в залі Вченої ради Національного авіаційного університету пройшов п’ятий регіональний семінар/практикум з авіаційної безпеки, організований Європейським/Північно-атлантичним бюро ICAO, під керівництвом представників з ІКАО - Корнелії Людорф (офіцер безпеки Европейського/Північно-атлантичного бюро ICAO) та Магалі Троадек (Директор навчального центру ІКАО з авіаційної безпеки (Франція). Модератором семінару була директор Інституту ICAO, професор Галина Андріївна Суслова.
У семінарі взяли участь спеціалісти з 10 держав (Азербайджану, Білорусі, Грузії, Казахстану, Киргизстану, Латвії, Македонії, Молдови, Чорногорії та України), відповідальні за забезпечення авіаційної безпеки, а також спеціалісти державних відомств та галузей, які здійснюють свою діяльність у відповідності до Додатку 9 «Спрощення формальностей» та Додатку 17 «Безпека. Захист цивільної авіації від актів незаконного втручання». Ці Додатки доповнюють Конвенцію про Міжнародну організацію цивільної авіації (Чикагська Конвенція).
У ході семінару були розглянуті проблеми забезпечення заходів безпеки в зоні вільного доступу аеропорту, Резолюція Ради Безпеки Організації Об’єднаних Націй №2309 (РБ ООН 2309) з авіаційної безпеки та Додаток 9 до Чикагської Конвенції. Під час круглого столу відбувся обмін досвідом у сфері авіаційної безпеки. Представник кожної держави стисло поінформував про здійснення заходів з забезпеченню безпеки в аеропорту, впровадження програм ідентифікації пасажирів (TRIP), директорії відкритих ключів (PKD). Були розглянуті питання реалізації нових стратегій ICAO щодо підготовки та перепідготовки спеціалістів, які взаємодіють зі службою авіаційної безпеки, зокрема співробітники прикордонної служби, служби митного контролю, служби пасажирського обслуговування та підготовки персоналу з кібербезпеки. Також особлива увага була приділена питанню співпраці та кооперації держав-членів ICAO задля забезпечення виконання нових стандартів з авіаційної безпеки та їх впровадження на національному рівні.
Учасники семінару дали високу оцінку організації заходу та підкреслили актуальність та інформативність даного семінару.