Заголовок: В НАУ відбулась онлайн-зустріч з третім секретарем Посольства України в Республіці Північна Македонія
Дата: 01/11/2022
URL: https://nau.edu.ua/ua/news/2022/11/v-nau-vidbulas-onlayn-zustrich-z-tretim-sekretarem-posolstva-ukraini-v-respublitsi-pivnichna-makedoniya.html
==================================================

Факультет міжнародних відносин Національного авіаційного університету організував онлайн-зустріч з третім секретарем Посольства України в Республіці Північна Македонія Володимиром Вербицьким.
Декан факультету Юрій Волошин представив гостя - доктора філософії з релігієзнавства та фахівця дипломатичної служби. Декан зауважив, що Володимира Вербицького буде включено до новоствореного Студентського наукового товариства факультету, тож він буде співзасновником та наставником для обдарованої молоді ФМВ.
Третій секретар Посольства України в Республіці Північна Македонія прочитав для студентів і викладачів лекцію «Основні аспекти публічної та культурної дипломатії». Він зокрема, наголосив, що публічна дипломатія є невіддільною частиною стратегічних комунікацій держави.
Володимир Вербицький відповів на велику кількість запитань від студентів факультету, що стосувались культурної, політичної, релігійної та освітньої галузі тощо.
Щодо співпраці Північної Македонії та України, він наголосив, що Північна Македонія однією з перших засудила російську агресію, а також надала прихисток українцям та спростила процедуру в'їзду. Володимир Вербицький зазначив, що нещодавно македонське місто Кавадарці підписало Угоду про співробітництво і партнерство з містом Буча та візьме участь у відбудові його інфраструктури.
На зустрічі говорили про обов'язки в роботі секретарів Посольства, спеціальні програми співпраці з українською діаспорою за кордоном, про релігійну схизму між македонською та сербською православними церквами, про боротьбу з російськими фейками в Північної Македонії та про процес вступу Північної Македонії до Європейського Союзу.
Крім того, Володимир Вербицький, зауважив, що співробітники посольства працюють над тим, щоб незабаром студенти ФМВ мали можливість приїхати на стажування до Посольства України в Північній Македонії.