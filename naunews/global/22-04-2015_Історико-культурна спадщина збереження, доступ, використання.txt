Заголовок: Історико-культурна спадщина: збереження, доступ, використання
Дата: 22/04/2015
URL: https://nau.edu.ua/ua/news/2015/4/istoriko-kulturna-spadshhina-zberezhennya-dostup-vikoristannya.html
==================================================

7–9 квітня 2015 року кафедра історії та документознавства Гуманітарного інституту провела Міжнародну науково-практичну конференцію «Історико-культурна спадщина: збереження, доступ, використання», організовану під егідою міжнародного проекту InterPARЕS Trust. Партнер конференції - Сучавський університет «Штефан чел Мар» (Румунія). У роботі конференції взяли участь науковці, діячі архівних, музейних та бібліотечних установ з України, Федеративної Республіки Німеччина, Румунії, Турецької Республіки, Республіки Туніс, Російської Федерації, Республіки Білорусь, Республіки Малі, Канади.
З вітальним словом до учасників звернулася  проректор з  науково-педагогічної роботи і міжнародних зв'язків НАУ, д. п. н. І. Зарубінська та директор Гуманітарного інституту, д. ф. н., проф. А. Гудманян; модераторами пленарного засідання конференції були завідувач кафедри історії та документознавства НАУ д.і.н., проф., І. Тюрменко та начальник відділу Вищої ради юстиції України, д. і. н., проф.  І. Матяш.
На конференції розглянули широке коло теоретичних, методологічних та практичних питань. Учасники обмінялися досвідом та обговорили актуальні проблеми запровадження електронного документообігу, архівування електронних документів та організації доступу до них в урядових, освітніх та інформаційних установах.
Професор І. Матяш  порушила актуальні проблеми, пов’язані з теоретичним осмисленням поняття «архіви як установи пам’яті». На необхідності формування принципів і засад політики національної пам’яті бібліотечними установами України в умовах поширення інтернет-технологій  наголосила завудувач відділу політологічного аналізу НБУ імені В. І. Вернадського, д. н. із соц. ком., ст. наук. співроб. Т. Гранчак. Соціокультурний аспект музейного наративу в пам’яттєвому дискурсі висвітлено в доповіді ст. наук. співроб. Інституту історії України НАН України, к. і. н., доц. Р. Маньковської.
Широке обговорення викликала доповідь доктора історії, наукового співробітника Федерального архіву Північної Рейн Вестфалії (Німеччина) Р. Боден, яка розповіла про порядок комплектування архіву та збереження архівних документів. Ефективним досвідом розроблення стандартів для організації електронного документообігу науковцями та викладачами університету Мармара (Стамбул, Туреччина) поділився доктор, професор, завідувач кафедри інформації та діловодства Х. Хандур. Дослідниця з Туніського університету гуманітарних та соціальних наук 9 квітня І. Шарфедін  розповіла про унікальну роботу з відновлення юдейських нотаріальних реєстрів, написаних мертвою арабо-юдейською мовою маалак.
Зацікавлення учасників викликали перехресні доповіді магістранта НТТУ «Київський політехнічний інститут» І. Товкача, начальника відділу використання інформації документів Державного архіву Київської області, к. і. н. О. Бєлої та заступника директора-головного зберігача фондів Державного архіву Київської обл. Г. Бойко, присвячені запровадженню унікальної інформаційно-комунікаційної системи «ПОЛІДАР».
Репрезентативності веб-сайтів архівних установ, їх ролі в популяризації, збереженні та доступі до цифрової національної пам’яті присвятила свою доповідь д.і.н., проф. кафедри архівознавства та спеціальних галузей історичної науки Київського національного університету ім. Т. Шевченка М. Палієнко. Про результати науково-дослідної роботи викладачів, аспірантів та студентів кафедри історії та документознавства ГМІ НАУ в межах міжнародного проекту InterPARЕS Trust щодо стану зберігання історико-культурної спадщини на веб-сайтах державних обласних архівних установ України доповіла завідувач кафедри історії та документознавства ГМІ НАУ І Тюрменко. Особливості формування інститутів національної пам’яті в державі Ізраїль проаналізувала директор Державного архіву Миколаївської обл., д.і.н. Л. Левченко. Директор громадської наукової організації «Інститут етнічних досліджень» (м. Одеса) О. Келєр поділився досвідом із пошуку матеріалів в архівних джерелах щодо німців, які проживали на території України, проаналізував інформаційний потенціал відкритих інтернет-ресурсів стосовно цього питання.
Про важливу роботу із рятування та збереження національної спадщини у зоні відчуження та про засади формування Чорнобильського науково-інформаційного фонду культурної спадщини розповів директор Державного наукового центру захисту культурної спадщини від техногенних катастроф Р. Омеляшко. Принципи і методи популяризації творчої спадщини Т. Шевченка через об’єкти історико-культурної спадщини Шевченківського меморіального комплексу висвітлила наук. співроб. Шевченківського національного заповідника О. Білокінь (м. Канів). Тема збереження, вивчення, популяризації колекцій стародруків, що містяться в Педагогічному музеї України, звучала у доповіді директора Педагогічного музею України к. п. н. О. Міхна. Археографічний потенціал архівосховищ Півдня України в контексті вивчення підокупаційного релігійного життя в роки Другої світової війни проаналізував д.і.н., проф., зав. кафедри Національного транспортного університету (м. Одеса) М. Михайлуца. Результати дослідження щодо діяльності Дум на початку ХХ ст. були висвітлені у доповіді д. і. н. , проф. каф. всесвітньої історії та історіографії Херсонського державного університету О. Коника. Унікальна колекція мисливської зброї з Музею техніки Богуслаєва (м. Запоріжжя) була представлена у доповіді ст. наук. співроб. музею Д. Логачова.
Повідомлення про результати виконання міжнародного проекту в межах ЄС «Проблеми збереження нерухомої культурної спадщини України (2012–2014)» зробила к. арх., проф., зав. каф. дизайну інтер’єру НАУ, віце-президент Національного союзу архітекторів України, член ІКОМОС, чл.-кор. Академії архітектури України О. Олійнік.
До початку конференції опубліковано збірник матеріалів конференції.
За результатами обговорення доповідей та проведених дискусій ухвалено рекомендації.
Програма конференції:
https://dl.dropboxusercontent.com/u/24364914/site/inform_list/istiriko-rukturna-spadshina_2015.rar
Карта конференції:
https://www.google.com/maps/d/u/0/edit?mid=zmSTY7qG0uVU.kXy5slUoPUnc
Фотогалерея:
http://kafedra608.in.ua/