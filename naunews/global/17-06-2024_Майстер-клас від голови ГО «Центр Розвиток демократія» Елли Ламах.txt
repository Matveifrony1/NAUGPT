Заголовок: Майстер-клас від голови ГО «Центр Розвиток демократія» Елли Ламах
Дата: 17/06/2024
URL: https://nau.edu.ua/ua/news/2024/6/mayster-klas-vid-golovi-go-czentr-rozvitok-demokratiya-elli-lamah.html
==================================================

3 червня 2024 року,
в рамках фахової ознайомлювальної практики, головою ГО «Центр – Розвиток Демократії»
Еллою Ламах
для студентів першого курсу Юридичного факультету проведено
майстер-клас на тему «Безпекові виклики та права людини».
Спікеркою підняті важливі питання сьогодення,
зокрема: чи є філософія пацифізму деяких західних країн безпековим викликом сьогодні для українців та яким чином практика підміни дефініцій («війна» - «конфлікт», «жертва» - «постраждалий») має значення на політичну та правову систему сучасності?
Голова громадської організації
надала можливість студентам висловити свої думки
стосовно складових безпеки для людей, серед яких молодь виокремила: особистісну безпеку, кібербезпеку, екологічну безпеку, охорону здоров’я, економічну безпеку, суспільну безпеку.
«Ми дуже часто забуваємо про екологічну безпеку, ставлячи на перше місце особистісну безпеку, а також кібербезпеку (інформаційну). Але якщо нехтувати саме екологічною безпекою, то з часом людина опиниться на межі виживання, коли ні власна безпека, ні кібербезпека не будуть мати значення», —
наголосила пані Елла.
Під час розмови зі спікеркою здобувачі освіти
назвали основні інструменти,
які на їх думку забезпечують права людини:
правдива історія (факти);
наявність реального громадянського суспільства;
освіта;
адвокація;
ратифікація міжнародних стандартів;
ЗМІ;
органи місцевого самоврядування.
Кожен з названих інструментів доповідачка охарактеризувала та
надала об’єктивну оцінку
їх стану в нашій країні, на власному досвіді виділивши слабкі та сильні сторони.
«Діти — це не наше майбутнє, це наше сьогодення. Тому, саме починаючи з правильної освіти дітей, ми формуємо здорову націю. Не можна приховувати історію та страшні факти, закривати дітей у гарну мильну бульбашку. Лише істиною ми досягнемо того результату, коли люди почнуть діяти, трансформуватися, займати активну життєву позицію», —
завершуючи виступ наголосила Елла Ламах.