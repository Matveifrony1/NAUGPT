Заголовок: Літня школа «Авіакосмічні технології та системи»
Дата: 07/07/2016
URL: https://nau.edu.ua/ua/news/2016/7/litnya-shkola-aviakosmichni-tehnologii-ta-sistemi.html
==================================================

З 29 червня по 2 липня в Національному авіаційному університеті відбулася літня школа «Авіакосмічні технології та системи», яка проходить восьмий рік поспіль.
Цього року до організації долучилося Наукове товариство НАУ, і акцент був зроблений на БПЛА. Нині сфера розвивається дуже швидко як у військовій сфері, так і в цивільній - агробізнесі, кіноіндустрії тощо.
Проте студенти НАУ часом не здогадуються, що в університеті є все необхідне для розробки нових літальних апаратів - від спеціалістів до обладнання.
Тому школу побудували таким чином. До обіду учасники слухали лекції докторів наук та інженерів про конкретні розробки і новинки в сфері БПЛА, а також оглядові лекції з навігації, аеродинаміки, криптографії, електроніки. А після обіду знайомилися з інфраструктурою НАУ в контексті авіації, зокрема - безпілотної. Відвідали аеродинамічну трубу, найбільший у Європі навчальний ангар, лабораторію супутникової навігації, авіаційні тренажери.
Субота виявилася найбільш насиченою. Школу відвідали представники українського ринку БПЛА. Іван Довгаль, директор «Робо-Україна», приніс кілька контролерів, які найчастіше застосовуються зараз для БПЛА. Валерій Яковенко, засновник Drone.UA розповів про застосування дронів у агробізнесі. Дуже полюбився учасникам Олександр Чендеков з компанії «Укрспецсистемс», який був на школі два дні, розповідав про основи конструювання БПЛА і про ринок загалом.
На завершення учасники виступили з презентацією власних досліджень, за що отримали подарунки.
Але і це не все!
Після завершення школи, завдяки Денису Навроцькому, керівнику СКБ «Sky», Денису Смоличу та Ярославу Кисельову, директору RC-HELI учасники школи мали можливість спостерігати і брати участь у складанні та запуску квадрокоптера.
За результатами роботи літньої школи буде видано збірку тез.
Наступного року школа буде ще тривалішою, інтенсивнішою, практичнішою. Слідкуйте!
Літня школа відбулася завдяки:
Валерію Чепіженку, Ксенії Семеновій, Світлані Креденцар, Роману Одарченку, Феліксу Яновському, Валерію Коніну, Євгену Ударцеву, Олександру Переверзєву, Сергію Ясенку, Анатолію
Білецькому, Денису Навроцькому, Сергію Алексєєнку, Iвану Довгалю, Марії Берлінській, Валерію Яковенку, Олександру Чендекову, Сергію Буйновському, Олексію Михацькому, Простору неформальної освіти NAUHUB, Науковому товариству НАУ, RC-HELI.
В НАУ Медіа скоро з'явиться невеличкий сюжет про подію.
http://joinfo.ua/sociaty/1172710_V-NAU-startovala-letnyaya-shkola-Aviakosmicheskie.html