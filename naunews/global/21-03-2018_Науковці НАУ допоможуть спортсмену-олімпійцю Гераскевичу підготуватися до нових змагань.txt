Заголовок: Науковці НАУ допоможуть спортсмену-олімпійцю Гераскевичу підготуватися до нових змагань
Дата: 21/03/2018
URL: https://nau.edu.ua/ua/news/1/3/naukovtsi-nau-dopomozhut-sportsmenu-olimpiytsyu-geraskevichu-pidgotuvatisya-do-novih-zmagan.html
==================================================

На базі кафедри аеродинаміки та безпеки польотів літальних апаратів НАУ відбудуться випробовування спорядження для спортсмена-олімпійця Владислава Гераскевича.
Про це з науковцями Національного авіаційного університету домовився батько і тренер спортсмена Михайло Гераскевич.
Під час візиту в НАУ Михайло Гераскевич ознайомився з можливостями випробовування аеродинамічних можливостей спортивного спорядження для скелетону. В процесі ознайомлення з аеродинамічним комплексом завідувач кафедри аеродинаміки та безпеки польотів літальних апаратів Сергій Іщенко розповів про його можливості. Зокрема, він відзначив, що в аеродинамічній трубі ТАД-2 з часу її пуску виконано велику кількість різноманітних експериментальних досліджень, також проводилися схожі експерименти– випробування аеродинамічних властивостей костюмів для українських спортсменів-лижників.
За словами Михайла Гераскевича, на даний момент команда спортсмена готує технічне завдання  для випробування  скелетону та костюму спортсмена.
Випробування планується провести вже в травні поточного року.
В свою чергу, в.о. ректора НАУ Володимир Ісаєнко відзначив, що колектив університету радий допомогти нашим спортсменам на шляху до нових рекордів: «Нині наука і спорт – крокують поряд, адже в сучасному світі за кожним рекордом стоїть науковий досвід. Наші науковці готові допомогти команді Владислава Гераскевича здобути найвищу нагороду для України на наступних Олімпійських іграх».
Перший український скелетоніст-олімпієць Владислав Гераскевич виступив на Олімпіаді у Пхьончхані 15 і 16 лютого 2018 року (по 2 заїзди), і зміг показати свій найкращий 12-й результат. Окрім скелетону, Влад захоплюється боксом та настільним тенісом.
Скелетон – це зимовий олімпійський вид спорту, швидкісний спуск крижаною трасою на спеціальних санях без рульового керування. Спортсмен, лежачи обличчям вниз, керує скелетоном за допомогою шипів на носках черевиків.