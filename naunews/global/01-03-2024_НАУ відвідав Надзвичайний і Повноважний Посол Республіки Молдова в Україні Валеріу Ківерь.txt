Заголовок: НАУ відвідав Надзвичайний і Повноважний Посол Республіки Молдова в Україні Валеріу Ківерь
Дата: 01/03/2024
URL: https://nau.edu.ua/ua/news/2024/3/nau-vidvidav-nadzvichayniy-i-povnovazhniy-posol-respubliki-moldova-v-ukraini-valeriu-kiver.html
==================================================

На запрошення керівництва університету до НАУ завітав Надзвичайний та Повноважний Посол Республіки Молдова в Україні
Валеріу Ківерь
.
Програма
перебування була досить насиченою: зустріч з керівництвом університету, відкрита лекція перед студентами факультету міжнародних відносин, ознайомлення з досвідом викладання румунської мови в НАУ, культурна презентація традиції святкування молдовського свята весни «Мерцішор».
Главу представництва сусідньої держави зустрічав Голова комісії з реорганізації НАУ, в.о.ректора
Володимир Шульга
, проректорка з міжнародного співробітництва і освіти
Ірина Зарубінська
, декан Факультету міжнародних відносин
Юрій Волошин
та помічник ректора
Сергій Кондратюк.
Сторони
обговорили
можливості налагодження співпраці між університетом і закладами вищої освіти Молдови, зокрема про сприяння підвищенню кваліфікації працівників та підготовці кадрів у сфері авіації, здійснення академічної мобільності, проведення спільних наукових та освітніх заходів, обмін інформацією тощо. «Ми зацікавлені в тому, щоб використати потенціал НАУ для підготовки наших авіаційних спеціалістів», —
зазначив пан Посол.
У свою чергу,
Володимир Шульга
наголосив, що НАУ готовий розвивати відповідну співпрацю як з профільними молдовськими університетами, так і підприємствами і установами авіаційної галузі. «Ми сподіваємося, що найближчим часом з допомогою посольства вийдемо на пряме спілкування з нашими колегами в Молдові», — зауважив очільник університету.
Далі за програмою перебування Надзвичайний та Повноважний Посол
зустрівся зі студентами
та викладачами Факультету міжнародних відносин. Під час лекції-дискусії Посол поділився власним досвідом роботи на дипломатичній службі та розповів про існуючі виклики для регіональної безпеки у світлі російської агресії в Україні. Він ознайомив студентів і викладачів із сучасним станом та перспективами розвитку двосторонніх відносин між Україною та Молдовою й особливостями дипломатичної служби в Молдові.
Викладач кафедри іноземних мов і перекладу ФМВ
Андрій Ардельянов
розповів про викладання румунської мови на факультеті, а студентка 1 курсу спеціальності «Міжнародні економічні відносини»
Аліна Малер
виступила з презентацією про традиції святкування зустрічі весни в Молдові «Мерцішор».
Насамкінець Посол Молдови в Україні Валеріу Ківерь зробив запис у Книзі поважних гостей.