Заголовок: «Літня школа – 2018»
Дата: 07/06/2018
URL: https://nau.edu.ua/ua/news/1/6/litnya-shkola-–-2018.html
==================================================

4-13 червня в НАУ проходить «Літня школа - 2018» для випускників 10-х класів з усієї України. В її рамках проводяться майстер-класи, цикли занять із різних дисциплін за технічним та гуманітарним напрямками, відбуваються екскурсії Національним авіаційним університетом.
Школа нагадує літній табір, у якому працюють викладачі НАУ, зокрема кафедри базових і спеціальних дисциплін ННІНО, котрі займаються підготовкою майбутніх 11-класників до ЗНО. 9 червня буде проведено пробне ЗНО, щоб діти змогли виявити недоліки у підготовці.
7 червня пройдуть олімпіади, участь у яких є добровільною, але переможці в тій чи іншій обраній дисципліні отримають додаткові 20 балів під час вступу до НАУ в наступному році.
«Я проводжу заняття з української мови, наразі – мовно-літературну вікторину, в якій беруть участь три команди, - розповідає Оксана Приходько, доцент, викладач української мови та літератури, завкафедри базових і спеціальних дисциплін ННІНО. - Надіюсь, що переважна більшість учасників «Літньої школі - 2018» стане нашими абітурієнтами і слухачами підготовчих відділень».
Приємне враження справили учасники проекту, які  прагнуть здійснити свої мрії. Наприклад, киянин Антон Комчук хоче вступати до НАУ на кібербезпеку, або ж на комп’ютерну інженерію. А житомирянка Євгенія Гадамська має намір пов’язати своє життя з міжнародним бізнесом:
«
На інформацію про «Літню школу - 2018» натрапила в інтернеті. Прослухані лекції сподобалися. Хочу вступати до НАУ». Одеситка Аліна Хоменко
–
хоче стати фахівцем з льотної експлуатації повітряних суден: «Моя мрія життя. Мені дуже подобається літати! А в рейтингу університетів побачила, що НАУ входить до десятки найкращих».
Додамо, що всі заходи проводяться у рамках реклами університету для того, щоб старшокласники, ознайомившись з НАУ, стали потенційними студентами нашого ЗВО.
Підкреслимо, що цей проект є волонтерським з боку викладачів і цілком безкоштовний для дітей. Іногородні діти, зокрема, мешкають у гуртожитках НАУ і харчуються під час «Літньої школи - 2018», не витрачаючи власних коштів.