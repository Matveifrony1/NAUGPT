Заголовок: ДИВОГРАЙ СВЯТА АНДРІЯ
Дата: 17/12/2014
URL: https://nau.edu.ua/ua/news/2014/12/divograj-svyata-andriya.html
==================================================

13 грудня – велике зимове свято – день св. Андрія Первозванного. Проводиться воно за звичаями та обрядами сивої давнини. Причаститися до цього чародійного дійства можна, вкусивши ритуального хліба-калити. Саме тоді у серці молодої людини спалахує іскра Божа та вогонь кохання.
12 грудня 2014 року день Андрія і свято Калити відзначили працівники НТБ НАУ. Вони створили атмосферу багатства, щастя, миру, спокою у своєму домі – бібліотеці. Розповіли про дохристиянське святкування циклу Калити (7–25 грудня) та інші свята й народознавчі дійства українців, що відзначаються на початку зими. Колеги частувалися  ритуальним хлібом-калитою з медом, маком, калиною, а ще  ворожили й «заглядали» у майбутнє.
Організувала це дійство завідувач сектору НТБ Оксана Лазаренко. Їй допомагали головний бібліотекар Світлана Куцакова та бібліотекар І категорії НТБ Наталія Перевертун.
Директор НТБ НАУ Вікторія Вахнован і заступник директора НТБ Олена Шкурко привітали бібліотекарів зі святом Андрія та святами, що наближаються. Вони призналися у любові до свого колективу й подякували колегам за плідну роботу, побажали миру, добра, злагоди й любові.
Нехай це свято, що було пройняте теплотою й душевністю, допоможе нам ще більше любити свій народ і вірити в світле, мирне майбутнє.