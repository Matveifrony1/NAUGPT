Заголовок: Університет сприяє працевлаштуванню студентів
Дата: 30/03/2016
URL: https://nau.edu.ua/ua/news/2016/3/universitet-spriyae-praczevlashtuvannyu-studentiv.html
==================================================

Питання працевлаштування після закінчення університету – одне з тих, яке цікавить не тільки абітурієнтів, а й студентів, які вже навчаються в НАУ. І це зрозуміло. Адже за непростої ситуації в країні від цього залежить, як молодий фахівець житиме після того, як за ним зачиняться двері навчального закладу. Тому в університеті цьому напрямку діяльності приділяється дедалі більша увага.
Зараз розроблено план заходів спільних з організаціями-партнерами щодо сприяння працевлаштуванню студентів НАУ. Він передбачає виконання ряду заходів, відповідальних за їх виконання, показує стан виконання проекту, контакти партнерів тощо.
Зокрема 5-6 квітня відбудеться Ярмарок вакансій «Імпульс-2016», у два етапи буде здійснено спільний з: Міністерством енергетики та вугільної промисловості України Проект «20 найкращих», який має на меті залучити до роботи в міністерстві найздібніших студентів НАУ, ведеться робота з «Центральним проектним інститутом» Державного підприємства Міністерства оборони України, що має посилити кадровий потенціал молодими фахівцями з НАУ, налагоджується співпраця з філією «Міжнародного аеропорту Івано-Франківськ» (ТзОВ «СКОРЗОНЕРА»), яка покликана сприяти працевлаштуванню випускників НАУ на роботу до цього підприємства.
Як перший крок до отримання робочого місця є проходження виробничої практики на підприємствах галузі. Проходження практики студентами університету здійснюється у відповідності до затвердженого графіку навчального процесу. Також слід відзначити, що НАУ з вересня 2015 року уклав 1791 договір (з них - 1649 індивідуальних і 142 – групових) з підприємствами, організаціями та установами.
Представлену роботу можна розглядати як початковий етап, оскільки в майбутньому передбачається значно її розширяти. Адже можливість забезпечити робочим місцем кожного випускника – це чи не найдієвіша реклама для вищого навчального закладу. А тим паче для одного з найкращих в Україні, яким є Національний авіаційний університет.