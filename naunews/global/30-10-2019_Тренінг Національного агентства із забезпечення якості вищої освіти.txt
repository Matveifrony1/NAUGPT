Заголовок: Тренінг Національного агентства із забезпечення якості вищої освіти
Дата: 30/10/2019
URL: https://nau.edu.ua/ua/news/2019/10/trening-natsionalnogo-agentstva-iz-zabezpechennya-yakosti-vishchoi-osviti.html
==================================================

Сьогодні в університеті відбувся тренінг з підготовки членів галузевих експертних рад, в якому взяли участь понад 50 учасників. Відкриваючи захід, ректор Володимир Ісаєнко подякував присутнім за їхнє щире бажання долучитися до зміни парадигми забезпечення якості у сфері вищої освіти, побажав наснаги, креативності та командної роботи.
Навчання провели сертифіковані тренери: начальник відділу моніторингу якості вищої освіти НАУ Оксана Білоус та декан факультету здоров’я, фізичного виховання і спорту Київського університету імені Бориса Грінченка Георгій Лопатенко за участі та підтримки заступника Національного агентства із забезпечення якості вищої освіти Олени Єременко. Секретаріат Національного агентства на чолі з Михайлом Винницьким та керівник відділу по роботі з галузевими експертними радами (ГЕР) та незалежними установами оцінювання якості вищої освіти Еллана Молчанова надали повний організаційний і навчально-методичний супровід тренінгу.
Двадцять дев’ять галузевих експертних рад є постійними органами Національного агентства, які здійснюють свою діяльність у відповідності до затвердженого Положення про галузеві експертні ради Національного агентства із забезпечення якості вищої освіти. Однією з основних функцій ГЕР є опрацювання акредитаційних справ та підготовка експертних висновків відповідно до процедури, визначеної Положенням про акредитацію освітніх програм.
Окрім цього, ГЕР будуть функціонувати як своєрідні «центри експертизи», які будуть надавати Національному агентству експертні поради з питань, що стосуються відповідної галузі.
Представники Національного авіаційного університету, обрані за відкритим конкурсом строком на 3 роки, будуть працювати у 5-ти ГЕР:
•        Емір Азнакаєв (ГЕР з галузі знань 15 «Автоматизація та приладобудування») як представник ЗВО;
•        Оксана Білоус (ГЕР з галузі знань 10 «Природничі науки») як представник ЗВО;
•        Юрій Волошин (ГЕР з галузі знань 08 «Право») як представник ЗВО;
•        Олександр Корченко (ГЕР з галузі знань 12 «Інформаційні технології») як представник ЗВО;
•        Інна Семенець-Орлова (ГЕР з галузі знань 28 «Публічне управління та адміністрування») як представник роботодавців.
Окрім того резервними членами ГЕР стали:
• Олександр Оксіюк (ГЕР з галузі знань 12 «Інформаційні технології») як представник ЗВО;
• Ірина Сопілко (ГЕР з галузі знань 08 «Право») як представник ЗВО;
• Сергій Ягодзинський (ГЕР у галузі знань 03 «Гуманітарні науки»).