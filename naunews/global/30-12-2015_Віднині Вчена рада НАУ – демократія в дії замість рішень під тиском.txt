Заголовок: Віднині Вчена рада НАУ – демократія в дії замість рішень під тиском
Дата: 30/12/2015
URL: https://nau.edu.ua/ua/news/2015/12/vidnini-vchena-rada-nau-–-demokratiya-v-dii-zamist-rishen-pid-tiskom.html
==================================================

24 грудня відбулося перше засідання Вченої ради, склад якої був сформований за результатами прямого таємного голосування делегатів Конференції трудового колективу НАУ, засідання якого відбулось 21 грудня цього року.
Урочисто відкрила засідання шанована всіма колегами, член Вченої ради, керівник Інституту ІКАО Галина Суслова. Яка зазначила у своєму виступі про те, що нині Вчена рада має бути в авангарді перетворень, які розпочато в університеті та колективно працювати на майбутнє, розвиток потужного та конкурентноздатного Національного авіаційного університету. Також пані Галина передала вітання усім учасникам засідання від колег з Міжнародної організації цивільної авіації (ІКАО) та їх слова підтримки щодо розпочатого процесу перетворень в напрямку зміцнення авіаційної складової НАУ.
Після цього, згідно з Положенням про Вчену раду, технічну функцію головуючого на засіданні до моменту обрання голови Вченої ради Галина Суслова передала Андрію Майснеру, який є членом ради за посадою та перебуває в статусі заступника голови цього органу. Головуючий відразу запропонував розглянути та затвердити проект порядку денного засідання, внесений ректоратом за встановленою процедурою та до якого увійшли питання: «Про обрання голови Вченої ради», «Про погодження призначення на посади заступників ректора університету», «Про ухвалення рішення про утворення відділу внутрішнього аудиту», «Про присвоєння вчених звань професорів та доцентів» та «Різне». Після активного обговорення проекту, він був затверджений і Вчена рада розпочала розгляд питань порядку денного.
На посаду голови Вченої ради було висунуто 5 кандидатур, що стало результатом бурхливого та змістовного обговорення. Врешті решт до бюлетенів для таємного голосування було занесено наступних кандидатів: С. Дмитрієв, І. Жуков, М. Кулик та В. Чепіженко. О. Запорожець оголосив про самовідвід. Більшістю голосів головою Вченої ради був обраний директор Навчально-наукового Інституту аеронавігації Валерій Чепіженко. Результати голосування оголосив голова Лічильної комісії директор Навчально-наукового Гуманітарного інституту Артур Гудманян.
Обговорення третього пункту порядку денного торкнулось кваліфікаційних вимог проректорів. Дійшли згоди, що з урахуванням наявності експертних висновків із цього питання та норм законодавства, науково-педагогічними працівниками мають бути обов’язково лише проректори за напрямами наукової діяльності та навчальної роботи. В результаті Вчена рада погодила призначення на запропоновані посади заступників ректора університету: Андрій Майснер – перший проректор з адміністрування; Тамара Іванова – проректор з навчальної та методичної роботи; Олександр Авдєєв – проректор з розвитку та міжнародних зв’язків; Тетяна Калита – проректор з соціальної роботи; Володимир Шульга – проректор з корпоративного управління.
Четвертий пункт порядку денного знаменував запровадження нововведення в роботу НАУ. Згідно з ним відбулося ухвалення рішення про утворення  відділу внутрішнього аудиту. Як було повідомлено, відбір фахівців до нього буде дуже вимогливим, а також не потребуватиме додаткового фінансування, оскільки штат відділу формуватиметься в межах наявної штатної чисельності.
Також Вченою радою було проголосовано та ухвалено ще низку нагальних для унівесритету питань, в тому числі присвоєння вчених звань професорів і доцентів.
Наприкінці засідання заступник голови Вченої ради Андрій Майснер подякував  всім за принципову відкриту позицію, яка іноді йде в розріз із баченням керівництва університету та особливо підкреслив: “Віднині Вчена рада НАУ – це є демократія в дії замість рішень під тиском, які до цього були ледь не нормальною практикою. Кожен член нашого поважного органу має право відстоювати свою власну позицію та, водночас, бути налаштованим на відкритий конструктивний діалог в інтересах НАУ та держави”.