Заголовок: Засідання Вченої ради
Дата: 25/04/2016
URL: https://nau.edu.ua/ua/news/2016/4/zasidannya-vchenoi-radi.html
==================================================

20 квітня 2016 року відбулося чергове засідання Вченої ради. Першим розглядалося питання «Про представлення до відомчих нагород співробітників університету». А конкретніше – представлення директора Науково-технічної бібліотеки НАУ кандидата наук із соціальних комунікацій Вікторії Вахнован до нагородження Подякою Міністерства освіти і науки України (доп. відповідальний секретар Вченої ради Олег Варченко). Потім про нову редакцію статуту НАУ членів Вченої ради поінформував начальник юридичного відділу Юрій Гордійчук. Вчена рада підтримала пропозицію про необхідність допрацювати цей документ, створивши для цього робочу групу, і потім розглянути це питання на наступному засіданні 25 травня.
«Підвищення якості підготовки ІТ-фахівців у Національному авіаційному університеті у відповідності до міжнародних вимог» - тема доповіді, з якою виступив директор Навчально-наукового інституту Комп'ютерних інформаційних технологій д-р тех. н., професор Олександр Юдін.
Традиційно великим за обсягом був останній пункт порядку денного «Різне». У ньому налічувалося 20 підпунктів. Один з яких відзначимо особливо. Йдеться «Про визначення квот виборних представників аспірантів та докторантів до складу Вченої ради університету». Доповідав голова вченої ради д-р техн. н., с.н.с Валерій Чепіженко. Квоту на представництво аспірантів і докторантів у своєму складі Вчена рада визначила на виконання вимог Закону України «Про вищу освіту», Статуту НАУ і Положення про Вчену раду.
На відміну від студентів, представникам яких законом виділено квоту в 10%, молоді вчені змогли отримати 3 місця (два для аспірантів і одне для докторантів).
«Закон не визначив чітко відсотковий показник квоти. Але сам факт того, що у Вченій раді відтепер, після самостійно організованого докторантами, аспірантами та їх самоврядною організацією прямого таємного голосування, будуть представлені молоді вчені - добрий знак для розвитку науки та демократії в НАУ», - зазначив із цього приводу в. о. ректора університету, професор Володимир Харченко.
Можна сподіватися, що вибори серед аспірантів і докторантів НАУ своїх представників до Вченої ради стануть імпульсом і для органу студентського самоврядування, який зобов'язаний відстоювати права та інтереси студентства.
Були розглянуті і інші важливі питання розвитку та функціонування університету. З усіх питань порядку денного Вчена рада ухвалила відповідні рішення.