Заголовок: Студенти-філологи НАУ взяли участь у волонтерському перекладацькому проєкті
Дата: 07/03/2023
URL: https://nau.edu.ua/ua/news/2023/3/studenti-filologi-nau-vzyali-uchast-u-volonterskomu-perekladatskomu-proekti.html
==================================================

У лютому 2023 року за ініціативи випускниці освітньо-професійної програми «Германські мови та літератури, (переклад включно), перша – англійська» Марії Паливоди здобувачі вищої освіти факультету лінгвістики та соціальних комунікацій НАУ 4-го курсу – Анастасія Мішаєва та 5-го курсу – Андрій Романюк взяли участь у волонтерському перекладі заходу «Звіт про сприйняття України у світі – 2022», організованому за підтримки громадської організації BRAND UKRAINE та МЗС України для представників Євросоюзу.
Цей звіт є першим комплексним аналізом сприйняття України за кордоном, що базується на унікальних даних від провідних українських та міжнародних аналітично-дослідницьких компаній і містить практичні рекомендації з розвитку міжнародних комунікацій та національного бренду України.
З-поміж іншого обговорювались такі питання: як війна відобразилась на міжнародному іміджі України? Що про Україну писали та говорили впродовж 2022 року провідні медіа світу та користувачі соцмереж? Як у різних регіонах світу ставляться до українців? Які виклики стоять перед стратегічними комунікаціями України у 2023 році? Як змінилися позиції України у міжнародних рейтингах та індексах національних брендів? Як може сильний національний бренд допомогти у повоєнному відновленні країни? і т.ін.
Нагальні питання інтеграції України в європейський простір стали предметом громадського перекладу, з яким на відмінно справились здобувачі кафедри. Андрій і Настя продемонстрували вправність у послідовному та синхронному перекладах, знання тематики та термінології.
Менеджерами проєкту виступили викладачі кафедри Анна Щербина та Юлія Плетенецька.
Пишаємося нашими студентами! Дякуємо Паливоді Марії за співпрацю.