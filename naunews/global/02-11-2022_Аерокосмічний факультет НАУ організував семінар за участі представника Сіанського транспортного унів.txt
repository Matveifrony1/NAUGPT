Заголовок: Аерокосмічний факультет НАУ організував семінар за участі представника Сіанського транспортного університету
Дата: 02/11/2022
URL: https://nau.edu.ua/ua/news/2022/11/aerokosmichniy-fakultet-nau-organizuvav-seminar-za-uchasti-predstavnika-sianskogo-transportnogo-universitetu.html
==================================================

Нещодавно на кафедрі прикладної механіки та інженерії матеріалів в онлайн-режимі відбувся науково-практичний семінар «Триботехнічні матеріали і методи підвищення зносостійкості» згідно з планом проведення наукових, науково-технічних, науково-практичних конференцій і семінарів у Національному авіаційному університеті.
В заході взяли участь здобувачі вищої освіти освітнього ступеня доктора філософії за спеціальністю 131 «Прикладна механіка» та науково-педагогічні працівники кафедри прикладної механіки та інженерії матеріалів та кафедри підтримання льотної придатності повітряних суден.
З доповіддю на науково-практичному семінарі виступив Тісов Олександр Вікторович, керівник проєкту «Експлуатаційні властивості авіаційних високотемпературних матеріалів та конструкцій» галузевої лабораторії з міцності та вібрації авіаційних конструкцій факультету аерокосмічних технологій Сіанського транспортного університету (Китай).
Доповідач представив сучасні технології виготовлення жаростійких сплавів на основі заліза та нікелю. Значна увага була приділена методам виготовлення сплавів, металографічним дослідженням з застосуванням лазерного мікроскопа.
Крім того, обговорювались питання підвищення якості оцінки протизношувальних характеристик триботехнічних матеріалів, призначених для експлуатації в умовах високих температур, з застосуванням сучасних машин тертя, таких як високотемпературна машина тертя (діапазон робочих температур від 20 до 1200 0 С) та установка для дослідження високотемпературного фретингу до 1100 0 С.
Учасники семінару також обговорили перспективи проведення спільних досліджень та участь в науково-дослідних проєктах.