Заголовок: Фестиваль старовинної техніки OldCarLand -2017
Дата: 27/04/2017
URL: https://nau.edu.ua/ua/news/2017/4/festival-starovinnoi-tehniki-oldcarland-2017.html
==================================================

Наближається наймасштабніша автомобільна подія України – шостий фестиваль старовинної техніки OldCarLand. Захід триватиме п’ять днів – з 28 квітня до 2 травня 2017 року – на території Державного музею авіації ім. О.К. Антонова Національного авіаційного університету по вулиці Медовій, 1.
Тема фестивалю – «Автомобілі, що змінили світ». Під крилами майже 100 літаків виставлять понад 900 унікальних зразків ексклюзивної техніки – мотоцикли, автомобілі, автобуси та вантажівки. Десятки цих машин лишилися в єдиному екземплярі. Багато із них належали першим особам держави, возили відомих акторів і служили в спецслужбах.
Уперше в історії технічних заходів на території Східнії Європи організатори зберуть найреволюційніші для свого часу моделі й виставлять їх у хронологічному порядку. Кожен відвідувач зможе не лише торкнутися до історії, а й побачити, який вклад у розвиток автопрому зробила та чи інша марка. Серед них перший найдоступніший європейський автомобіль 20-х років Opel Р4, наймасовіший у світі легковик «Фольксваген Жук», перший в історії багатоцільовий автомобіль-всюдихід Willys MB, перший автомобіль із пневмопідвіскою, гідропідсилювачем керма Citroën DS і багато-багато інших цікавих моделей.
Також можна буде побачити, на чому їздила верхівка СРСР, еліта нацистської Німеччини та найуспішніші люди США. На фестивалі представлять весь парк радянських елітних машин від часів Сталіна до Горбачова. Відбудеться презентація реставрованого ЗИС-110 – першого радянського лімузина. Крім цього, буде можливість познайомитися із найбільш екзотичними американськими машинами – найпотужнішим автомобілем фестивалю Chevrolet Impala 1973 року, єдиним в Україні представницьким Buick 1937 року, що належить клубу технічної класики Old Car Service, й багатьма іншими. На заході також продемонструють, який вигляд мали популярні радянські моделі після сходження з конвеєра. Організатори привезуть нереставровані «Москвичі», «Запорожці» й «Волги» із мінімальним пробігом.
Підприємство «Київпастранс» покаже єдиний збережений в Україні автобус ЗИС-155 та перший масовий радянський тролейбус МТБ. Також лінійку вітчизняних автобусів ЛАЗ  у вигляді еволюції від найстаріших до найновіших презентує проект «Кофейбус». Вперше на OldCarLand приїде єдиний ЛАЗ 699 «Україна». Це передсерійна модель — прототип ЛАЗ-699Р. Крім цього покажуть  ЛАЗ-695Б, таким везли до ракети космонавта Юрія Гагаріна. Із нових зразків – 10-метровий «НеоЛАЗ» і сучасний метановий автобус, вироблений у Львові.
Члени клубу реставраторів «Цивілізація» протягом  5 днів проводитимуть масштабні дійства, завдяки яким можна буде поринути в події Другої Світової війни. Доповнить це відчуття радянська, американська й німецька військова техніка. Крім цього будуть і сучасні українські військові автомобілі, що служили в АТО.
На фестивалі працюватимуть експозиції мотоциклетної техніки.  Наприклад, будуть представлені моделі різних років випуску американських мотоциклів Harley-Davidson.  Також відбудеться зліт ретроскутеристів. Презентують електричні моторолери у корпусах вінтажної техніки. Кожен охочий зможе покататися на гіроскутерах.
Любителів подорожей автомобілями не залишать байдужими будинки на колесах. Десятки різних моделей покажуть караванери з усієї України – влаштують зліт караванерів.
ТСО України проведе демонстраційні заїзди інструкторів з водіння, презентує авіа- й судомоделі на озері в Музеї авіації. Крім цього організація влаштує перегони серед молоді на веломобілях власної конструкції.
На  OldCarLand діятимуть ресторанні зони, дитячі майданчики, виступатимуть музичні гурти на сцені. Проходитимуть змагання на дитячих педальних машинках, відбуватимуться змагання зі збирання автомобіля на швидкість, буде відведена територія для культових автомобілів із кінострічок, з якими можна буде фотографуватися, та влаштують дефіле на ретроавтомобілях.
На спеціальному майданчику Autocity кожен зможе ознайомиться з новинками сезону від кращих автомобільних операторів ринку та провести тест-драйви машин.
Організовує найбільший фестиваль старовинної техніки в Україні «Проект Кофейбус» і Old Car Service.
Стратегічним партнером фестивалю є підприємство «Київпастранс» та Департамент транспортної інфраструктури, співорганізаторами — Державний музей авіації ім. О.К. Антонова Національного авіаційного університету, бренд одягу District, «Золоте Кермо України» та ТСО України.
Г   енеральний медіа партнер – медіа група «Автоцентр».
Вартість вхідного квитка – 100 грн.
Для дітей до 12 років вхід безкоштовний.