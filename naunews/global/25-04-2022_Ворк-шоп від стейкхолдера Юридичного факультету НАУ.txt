Заголовок: Ворк-шоп від стейкхолдера Юридичного факультету НАУ
Дата: 25/04/2022
URL: https://nau.edu.ua/ua/news/2022/3/vork-shop-vid-steykholdera-yuridichnogo-fakultetu-nau.html
==================================================

Нещодавно, керуючий партнер Адвокатського об’єднання «Василь Рябченко і партнери», адвокат, випускник Національного авіаційного університету 2011 року Василь Рябченко для здобувачів вищої освіти Юридичного факультету (ЮФ) НАУ провів ворк-шоп на тему «Важливість професії адвоката під час воєнного стану в Україні».
Упродовж зустрічі було обговорено питання професійної підготовки адвокатів та їх роль в сучасному суспільстві. Окрему увагу приділено розгляду практичних питань адвокатської етики. На конкретних прикладах участі в судовому процесі Василь Рябченко надав практичні поради студентам, яким чином будувати кар’єру адвоката, яку траєкторію навчання обрати та яких помилок слід уникнути.
Дискусія відбулась навколо питань щодо діяльності адвоката з урахуванням положень нормативно-правових актів, норм адвокатської етики та власних принципів.
«Питання прав людини під час воєнного стану в Україні є одним з найбільш нагальних питань. Саме на адвокатів покладено конституційну функцію захисту прав громадян, а право на захист не підлягає обмеженням навіть під час запровадження правового режиму воєнного стану. Ми розуміємо цю відповідальність перед усіма громадянами України та несемо відповідальність перед всією професійною спільнотою адвокатів» - зазначив адвокат.
Наприкінці ворк-шопу юрист-практик відповів на запитання присутніх, в тому числі щодо можливостей стажування з подальшим працевлаштуванням в адвокатську компанію, засновником якої є Василь Рябченко.
Залучення випускників минулих років до занять є свідченням тісної співпраці факультету зі стейкхолдерами, в результаті яких студенти мають можливість почути поради, що допоможуть обрати їм власний шлях після закінчення вищого навчального закладу.