Заголовок: НАУ зробив перший крок до загальносвітової системи переходу авіації на альтернативне паливо
Дата: 30/08/2016
URL: https://nau.edu.ua/ua/news/2016/8/nau-zrobiv-pershiy-krok-do-zagalnosvitovoi-sistemi-perehodu-aviatsii-na-alternativne-palivo.html
==================================================

У липні 2016 р. після низки дослідних лабораторних робіт Випробувальна інтерактивна лабораторія «АвіаТест» Українського науково-дослідного та навчального центру хіммотології та сертифікації паливно-мастильних матеріалів і технічних рідин НАУ успішно провела первинні випробування роботи турбореактивного авіаційного двигуна марки РУ19А-300 на паливі з умовною назвою «BioJet 10» і «BioJet 20». Це - модифіковане біокомпонентами (підготовленими естерами ріпакової олії у концентрації 10% і 20% відповідно) стандартне паливо марки ТС-1 ПАТ «Транснаціональна фінансово-промислова нафтова компанія «Укртатнафта»). Активну участь у дослідницьких роботах узяли фахівці кафедри двигунів внутрішнього згорання та транспорту Жешувського технологічного університету (Польща), Інституту біоорганічної хімії та нафтохімії НАН України, а також кафедри авіаційних двигунів і кафедри екології. Слід відзначити, що роботи з розроблення та дослідження якості дослідних зразків замінюючого традиційне типу авіаційного палива були організовані у межах науково-дослідного проекту науково-педагогічною школою хіммотології НАУ під керівництвом професора С. Бойченка.
Випробування проходило в умовах моторно-випробувальної станції ДП «Завод 410 Цивільної авіації» і фірми «ЕРКАР». Головною метою випробувань було підтвердження хіммотологічної надійності роботи двигуна у широкому діапазоні експлуатаційних режимів. Отримані результати випробувань дослідних зразків згаданого екологічно безпечного авіаційного палива адекватно співвідносяться з результатами експлуатаційних параметрів роботи згаданого двигуна, який працює на стандартному паливі марки ТС-1. Отже, хіммотологічна надійність роботи двигуна у дослідженому діапазоні експлуатаційних режимів відповідає необхідним і достатнім умовам.
Група дослідників запланувала проведення серії випробувань авіаційного палива з умовною назвою «BioJet 30» на авіаційному двигуні марки РУ19А-300. Фахівці університету вбачають оптимістичну перспективу використання авіаційного екологічно безпечного палива, отриманого з вітчизняної рослинної сировини. Вони також розробили Концепцію та Стратегію упровадження альтеративних палив у авіації. Описані в повідомленні успішні випробування є першим практичним кроком НАУ до загальносвітової системи переходу авіації на альтернативне паливо.