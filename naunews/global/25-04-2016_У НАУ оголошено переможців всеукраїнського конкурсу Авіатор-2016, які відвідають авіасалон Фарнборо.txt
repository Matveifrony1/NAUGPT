Заголовок: У НАУ оголошено переможців всеукраїнського конкурсу "Авіатор-2016", які відвідають авіасалон Фарнборо
Дата: 25/04/2016
URL: https://nau.edu.ua/ua/news/2016/4/u-naczionalnomu-aviaczijnomu-universiteti-fond-borisa-kolesnikova-ogolosiv-peremozhcziv-proektu-aviator-2016.html
==================================================

22 квітня 2016 року в актовій залі НАУ благодійний Фонд Бориса Колеснікова підбив підсумки всеукраїнського проекту «Авіатор-2016», який він здійснює для студентів авіаційних технічних спеціальностей п'ятий рік поспіль.
Експертне журі «Авіатора-2016» на чолі з Генеральним конструктор ДП «Антонов» Дмитром Ківою вибрало 100 найперспективніших молодих авіаторів з усієї України, 34 з яких студенти НАУ.  Зробити це було непросто, оскільки у проекті брало участь 3000 учасників. До фіналу дійшли 200 конкурсантів.
Проект проводився в дев'яти вузах і коледжах, зокрема, Національному авіаційному університеті, Національному технічному університеті України «Київський політехнічний інститут» (Київ), Харківському національному аерокосмічному університеті ім. М.Є. Жуковського «ХАІ», Кіровоградській льотній академії НАУ, Дніпропетровському національному університеті ім. Олеся Гончара, Запорізькому національному технічному університеті, а також Слов'янському, Криворізькому та Кременчуцькому коледжах НАУ.
Переможці подолали шість нелегких етапів, це, зокрема, перевірка знань з точних наук, тестування з основ та історії авіації, англійської мови, рішення бізнес-кейсу та захист мотиваційних презентацій в фіналі проекту. Команду ста переможців склали кращі молоді пілоти, авіаконструктори та диспетчери. На них чекає гідна нагорода - поїздка влітку до Лондона на Міжнародний авіасалон Фарнборо.
Генеральний конструктор ДП «Антонов» і голова журі проекту «Авіатор-2016» Дмитро Ківа відзначив високий рівень знань майбутніх авіаторів: «Я дуже задоволений конкурсним відбором. У команді переможців - найкращі українські студенти. Майже у всіх з них вже є досвід стажувань за кордоном, наукові праці, цікаві розробки. Деякі конкурсанти настільки сподобалися членам журі, що ті запросили їх пройти практику з подальшим працевлаштуванням на кращих підприємствах України.
Переможців тепло привітав в.о ректора Володимир Харченко. Він відзначив постійно зростаючий рівень учасників проекту, які згодом поповнять ряди працівників авіаційної галузі України. Важливою структурою цієї галузі є Національний авіаційний університет. Про досягнення НАУ можна розповідати досить довго, проте їх рівень засвідчують , для прикладу, шість типів безпілотників, які пройшли ряд успішних випробувань, зокрема в зоні АТО на сході країни. В. Харченко побажав талановитим конкурсантам нових досягнень на обраному шляху. І він переконаний, що відвідини авіасалону Фарнборо стануть для них великою мотивацією у майбутньому.
Переможці конкурсу відзначали, що завдяки Фонду Бориса Колеснікова вони зможуть потрапити на Фарнборо, а отримані там досвід і знання будуть застосовувати на благо української авіації.
Щасти  вам, молоді авіаційні таланти України!