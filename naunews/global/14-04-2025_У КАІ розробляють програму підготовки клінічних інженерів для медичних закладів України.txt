Заголовок: У КАІ розробляють програму підготовки клінічних інженерів для медичних закладів України
Дата: 14/04/2025
URL: https://nau.edu.ua/ua/news/2025/4/u-kai-rozroblyayut-programu-pidgotovki-klinichnih-inzheneriv-dlya-medichnih-zakladiv-ukraini.html
==================================================

Протягом останніх двох місяців Навчально-науковий інститут неперервної освіти у співпраці з партнерами активно працює над розробкою концепції
впровадження в Україні європейських принципів, методології та практики системної інженерії
закладів охорони здоров’я (клінічної інженерії) через систему неперервної освіти.
У міжнародній практиці клінічні інженери виконують
широкий спектр обов’язків:
від проєктування медичних закладів та інтеграції обладнання на етапі будівництва до експертизи проєктної документації та керування медичною технікою в лікарнях. Однак в Україні наразі відсутні такі спеціалісти, як клінічний інженер-проєктувальник, клінічний інженер-експерт, клінічний інженер з медичного обладнання, що призводить до системних проблем для лікарень, пацієнтів і держави загалом.
Сучасне суспільство вимагає якісної медицини, лікарі потребують надійної апаратури, а лікарні — фахівців, здатних забезпечити ефективне планування і використання медичних технологій. В Україні відсутні стандарти для інженерної служби охорони здоров'я, а також обов’язкова система неперервної освіти для інженерів медичної галузі: вони підвищують кваліфікацію або самостійно, або на поодиноких тренінгах від виробників. Отже, запит на впровадження клінічної інженерії вже назрів і є надзвичайно актуальним — і суспільство, і медична спільнота очікують появи таких фахівців.
Ці висновки були підтверджені
під час чергової зустрічі керівництва ННІНО з представниками закладів охорони здоров’я, що відбулася
9 квітня.
У заході взяли участь: головний інженер 7-ої клінічної лікарні
Віталій Олександрович,
медична фізикиня лікарні «Феофанія»
Надія Гончаренко
, голова ГО «Медичний конструктор»
Владислав Смірнов,
проєктний менеджер ГО «Медичний конструктор»
Федір Мирошниченко
та інші фахівці галузі.
Головною метою зустрічі стало
відпрацювання питань щодо розробки сертифікатної програми підготовки клінічних інженерів, питання підвищення кваліфікації та перекваліфікації фахівців-інженерів, які вже працюють інженерами чи техніками у медичних закладах. Учасники обговорили основні вимоги до освіти клінічного інженера у різних країнах світу, проаналізували освітні програми США, Канади, ЄС, країн Азії та питання підготовки клінічних інженерів в Україні.
За результатами зустрічі
було прийнято рішення створити робочу групу для розробки професійного стандарту клінічного інженера
та консультативний центр на базі інституту з питань експлуатації та методичного супроводу медичного обладнання. До цієї роботи планується залучити фахівців профільних факультетів Університету, що дозволить забезпечити комплексний підхід до вирішення поставлених завдань.
Впровадження системи підготовки клінічних інженерів стане
важливим кроком до підвищення якості
технічного забезпечення медичних закладів України та сприятиме модернізації вітчизняної системи охорони здоров'я відповідно до європейських стандартів.