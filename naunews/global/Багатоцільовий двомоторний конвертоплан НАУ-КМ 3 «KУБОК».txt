Заголовок:Багатоцільовий двомоторний конвертоплан НАУ-КМ 3 «KУБОК»

Дата: ----------
URL: https://nau.edu.ua/ua/menu/science/naukova-robota/naukovi-rozrobki/bagatotsiloviy-dvomotorniy-konvertoplan-nau-km-3-kubok.html
==================================================
Багатоцільовий двомоторний конвертоплан НАУ-КМ 3 «KУБОК»


 

Призначення та сфера застосування

Конвертоплан НАУ-КМ 3 «Kубок» - двомоторне повітряне судно класу 3500 кг з поворотними гвинтами на закінцівках крила. Даний тип ПС здійснює вертикальний зліт та посадку, що дає йому можливість виконувати польоти в важкодоступні географічні та кліматичні зони, в т.ч. у зони зі складним рельєфом, гірські місцевості, острови, полярні зони, тропіки тощо. Конвертоплан може бути задіяний у геологорозвідці, патрулюванні нафто-, газопроводів та інших лінійних об'єктів; виконанні різних видів аерозйомки, доставці гуманітарної допомоги, охороні державних кордонів, у роботах з транспортування пацієнтів між лікарнями та спеціалізованими медичними центрами, нерегулярних комерційних польотах, виконанні широкого спектру робіт в зонах стихійних лих, боротьбі з піратством, захисті національних вод і рибальства, контролі і запобіганні контрабандних операцій тощо. Можливі замовники конвертоплану: Міністерство оборони, Міністерство надзвичайних ситуацій, Міністерство сільського господарства, Міністерство інфраструктури та ін.; окремі підприємства, в т.ч. підприємства нафтогазової промисловості; цивільні авіакомпанії; приватні особи.    

 

Основні технічні характеристики

Проектні технічні характеристики конвертоплану: максимальна злітна вага, кг - 3500; вага корисного навантаження, кг - 850; вага палива, кг – 850; максимальна швидкість, км/год. – 500; тривалість польоту, год. – 5; технічна дальність, км – 2100; кількість пасажирів: 1 пілот + 5 пасажирів; перегінна дальність, км - 2900; висота польоту, м - до 6000.

 

Основні переваги

На сьогодні клас 3500 кг не зайнятий жодним конвертопланом світу, тому конкурентне середовище сприятливе. Як тип ПС, серійно представлені конвертоплани V-22 (ст. маса 24 000 кг) від Белл-Боїнг. Крім того, проходить сертифікаційні випробування конвертоплан ВА.609 Белл - Боїнг - Агуста (ст. маса 7500 кг).

 

Стан захисту інтелектуальної власності

Отримано 1 патент України на корисну модель.

 

Затребуваність на ринку

Світовий ринок може мати ємність 500-700 ПС типу КМ 3 «Kубок» для задоволення потреб місцевих авіаліній цивільної авіації.  

 

Стан готовності розробки

Проект знаходиться на стадії «технічна пропозиція» згідно ДСТУ 3974-2000. Крім того, в наявності є бізнес-план отримання зразків КМ 3 «Kубок» для сертифікації КМ 3 «Кубок» як типу ПС в ДАС України. 

