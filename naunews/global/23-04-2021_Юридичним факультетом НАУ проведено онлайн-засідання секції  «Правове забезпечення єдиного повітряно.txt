Заголовок: Юридичним факультетом НАУ проведено онлайн-засідання секції  «Правове забезпечення єдиного повітряного простору»
Дата: 23/04/2021
URL: https://nau.edu.ua/ua/news/2021/4/yuridichnim-fakultetom-nau-provedeno-onlayn-zasidannya-sektsii-pravove-zabezpechennya-edinogo-povitryanogo-prostoru.html
==================================================

20 квітня 2021 року, в рамках проведення ХV Міжнародної науково-технічної конференції "AVIA-2021", Юридичним факультетом Національного авіаційного університету проведено онлайн-засідання секції «Правове забезпечення єдиного повітряного простору»
Відкриваючи засідання, декан Юридичного факультету Ірина Сопілко подякувала присутнім за те, що долучилися до обговорення такої теми, як правове забезпечення єдиного повітряного простору і наголосила на важливості спілкування між науковцями, представниками державних структур та підприємств, бізнесу щодо спільної діяльності по удосконаленню законодавства, що дозволить вирішити цілий ряд існуючих проблем у сфері авіаційного права, долати кризові явища та враховувати ризики, пов’язані із пандемією Covid 19.
Штефанн Хобе – директор Інституту повітряного права, космічного права та кіберправа Кельнського університету привітав учасників із початком роботи конференції і звернув увагу присутніх на нову правову базу ЄС, що регулює БПЛА, назвавши її революційною в сфері авіаційного законодавства, так як вона є прикладом правового регулювання безпілотників у світі.
Олександр Рувін - директор Київського науково-дослідного інституту судових експертиз, поділився з учасниками наукового заходу досвідом експертного дослідження резонансних авіаційних подій.
Станіслав Філіппов - начальник факультету правоохоронної діяльності Національної академії Державної прикордонної служби України імені Богдана Хмельницького у своїй доповіді розповів про основні проблеми прикордонної служби, пов’язані із авіаційними перевезеннями та особливостями забезпечення контрою за повітряним простором.
Ірина Пилипчук - завідувачка сектору з внутрішнього аудиту Державної авіаційної служби, звернула увагу на необхідні зміни до національного законодавства і запросила науковців Юридичного факультету НАУ до співпраці у цьому напрямі.
Веніамін Тимошенко - голова об’єднаних професійних спілок авіапрацівників наголосив на системному порушення трудового законодавства представниками авіаційних підприємств та важливості належної підготовки фахівців авіаційної сфери, а також зміні підходів до їх підготовки відповідно до вимог часу.
Активну участь в дискусії взяли Наталя Грохольська - державний інспектор з авіаційного нагляду за безпекою авіації відділу ліцензування, сертифікації та регулювання небезпечних вантажів управління авіаційних перевезень та міжнародного співробітництва; Володимир Зубков - провідний інженер-конструктор КБ Державного підприємства «Антонов».; Катерина Водоласкова – юрист Міжнародного аеропорту Бориспіль та науково-педагогічні працівники Юридичного факультету.
Учасниками конференції визначено загальні проблеми правового забезпечення спільного авіаційного простору між Україною та ЄС і запропоновано шляхи ефективної реалізації реформ у сфері авіаційного транспорту.