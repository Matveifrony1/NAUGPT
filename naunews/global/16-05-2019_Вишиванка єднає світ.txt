Заголовок: Вишиванка єднає світ
Дата: 16/05/2019
URL: https://nau.edu.ua/ua/news/2019/5/vishivanka-ednae-svit.html
==================================================

Сьогодні планета  розквітне різноманітними вишитими на полотні узорами – українці усього світу відзначають День вишиванки, свято, яке покликане зберегти споконвічні народні традиції, продемонструвати єдність і невмирущість українського народу.
Вишиванка для України – це втілення (візуалізація) генетичного коду нації, надійний оберіг і засіб творення української ідентичності. Українська вишивка бере свій початок у період трипільської культури, а першу школу вишивки в Київській Русі було створено ще в ХІ столітті. Її заснувала Анна, сестра Володимира Мономаха.
Із покоління в покоління передавалися унікальні сорочки й сукні, передавалося вміння покласти на полотно свою долю, бачення майбутнього. Адже кожен хрестик, кожен стібок на вишиванці має своє значення, як і традиційні кольори. Скажімо, червоний свідчить про життєдайну енергію сонця, кохання, радість, а чорний наділений магією життєдайної сили рідної землі.
У 19-му столітті Іван Франко почав поєднувати вишиванку з європейським костюмом. І зараз українські мотиви використовують у своїх колекціях світові модельєри та модні доми – Жан-Поль Готьє, Джон Ґальяно, Gucci, Valentino, Dolce & Gabbana.
Тому шануйте традиції, одягайте вишиванки, – це красиво, модно і сучасно.
Вічна пісня барв і кольорів.
Неповторна музика натхнення!
Шепіт трав і шелест яворів,
І дзвінкі турботи сьогодення.
Хрестиком покладено в рядки,
Посплітались, блиснуло веселкою
Ніжність материнської руки
Пісні ще весільної веселої.
Дух народу в колір заплете,
Проросте і піснею і цвітом.
А над світом, гляньте, а над світом
Українська вишивка цвіте!