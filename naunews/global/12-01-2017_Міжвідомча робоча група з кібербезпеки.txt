Заголовок: Міжвідомча робоча група з кібербезпеки
Дата: 12/01/2017
URL: https://nau.edu.ua/ua/news/2017/1/mizhvidomcha-robocha-grupa-z-kiberbezpeki.html
==================================================

2017 рік для фахівців з кібербезпеки розпочався створенням міжвідомчої робочої групи. Це сталося відповідно до наказу Голови Державної служби спеціального зв’язку та захисту інформації  (Держспецзв’язок) України Л. Євдоченка.
Мета створення групи – підготовка пропозицій щодо розвитку системи підготовки кадрів для потреб органів сектору безпеки і оборони нашої держави та розвитку науково-виробничого потенціалу такої системи.
До складу групи, яку очолив Перший заступник Голови Держспецзв’язку полковник О. Чаузов, увійшли керівники структурних підрозділів Держспецзв’язку та Апарату Ради національної безпеки і оборони України, представники Департаменту кіберполіції Національної поліції та Департаменту безпеки НБУ, директори профільних інститутів та завідувачі кафедрами ВНЗ.
Національний авіаційний університет в міжвідомчій робочій групі представляє Голова підкомісії 125 «Кібербезпека», директор Навчально-наукового інституту комп’ютерних інформаційних технологій, д.т.н., професор Олександр Юдін.
Серед завдань групи - розроблення єдиних стандартів підготовки кадрів з урахуванням компетенцій кожного суб’єкта забезпечення кібербезпеки в Україні, запровадження механізмів залучення висококваліфікованих кадрів для потреб сектору безпеки і оборони держави, розподіл змісту підготовки за ступенями та рівнями вищої освіти, формування вимог до практичної складової підготовки фахівців у сфері кібербезпеки, внесення змін та доповнень до Переліку галузей знань і спеціальностей, за якими здійснюється підготовка здобувачів вищої освіти (затверджено постановою КМУ від 29.04.2015 р.), розроблення програми взаємодії органів сектору безпеки і оборони України з питань підготовки кадрів, інформаційного та кадрового обміну, стажування тощо.