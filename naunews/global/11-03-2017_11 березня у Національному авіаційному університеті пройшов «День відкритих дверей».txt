Заголовок: 11 березня у Національному авіаційному університеті пройшов «День відкритих дверей»
Дата: 11/03/2017
URL: https://nau.edu.ua/ua/news/2017/3/11-bereznya-u-natsionalnomu-aviatsiynomu-universiteti-proyshov-den-vidkritih-dverey.html
==================================================

Захід відвідали випускники майже ста шкіл, коледжів та ліцеїв не лише з Києва і області, але й з усієї України. Охопити такий широкий загал майбутніх абітурієнтів стало можливим завдяки тому, що у НАУ відродили традицію телемостів із структурними підрозділами університету. (Загалом, нагадаємо, ВНЗ опікується сьома коледжами, двома ліцеями і льотною академією у Кропивницькому). Але участь у телемостах узяли не лише студенти коледжів та ліцеїв, а й учні випускних класів шкіл, яких теж було запрошено до філій Національного авіаційного університету в інших містах України. Загалом НАУ прийняв у цей день близько трьох тисяч гостей.
«Усі ми – одна сім’я, - звернувся до учасників телемосту в.о.ректора НАУ Володимир Ісаєнко. – Тому ми радо чекаємо на випускників наших структурних підрозділів (коледжів та ліцеїв), які можуть вступати до університету одразу на другий-третій курси  (в залежності від освітньої програми). Нагадаю, що наші випускники працюють по усьому світу, бо НАУ справді готує спеціалістів світового рівня, конкурентоспроможних не лише на українському, а й на міжнародному ринку праці».
Серед гостей, що відвідали «День відкритих дверей» у НАУ, цього разу було багато іноземців, що свідчить про потужний міжнародний потенціал навчального закладу.
«Я дуже радий відвідати сьогодні мій рідний університет, який я закінчив у 1992-му році, - сказав президент Африканської ради в Україні Діалло Ісса Садіо. – Сьогодні у багатьох африканських країнах використовується авіатехніка українського виробництва, тож існує дуже великий попит на спеціалістів з ремонту та обслуговування літаків. А таких спеціалістів готують саме у НАУ. Тож, сподіваюся, ми і надалі будемо плідно співпрацювати».
І справді, на заході можна було побачити багато гостей саме з африканських країн – Д’янь Аліун Бадара з Сенегала, Джастуса Є. Юсуфа з Нігерії, Саліха Халеді з Судана, Їргу Дежене з Ефіопії та інших. Серед них були як науковці, так і представники бізнесових кіл, зокрема, компаній, які займаються міжнародною освітою.
«Національний авіаційний університет – це потужний та перспективний навчальний заклад, - наголосив гість з Великої Британії Річард Морган, представник компанії з міжнародної освіти «Y2Go Limited».
Одним з питань, що цікавили майбутніх абітурієнтів, були умови цьогорічної вступної кампанії. Вступна кампанія 2017-го року має певні особливості, і про них також розповідали представники інститутів. Ми лише нагадаємо, що кожен бажаючий може більш детально  ознайомитися із цьогорічними умовами вступу на офіційному сайті НАУ у розділі «Абітурієнт».  До речі, у НАУ постійно працює консультаційний центр, розташований у приміщенні приймальної комісії, і його працівники завжди готові надати будь-яку вичерпну інформацію з питань вступу.
З абітурієнтами та їхніми  батьками також поспілкувалися директори НАУ, провідні науково-педагогічні працівники навчально-наукових інститутів та представники органів студентського самоврядування. Гості НАУ мали можливість ознайомитися з історією університету, науковими здобутками, навчально-педагогічним потенціалом одного з провідних ВНЗ України.  Свої досягнення презентували усі десять інститутів, що входять до складу університету.
Багато цікавого майбутні абітурієнти довідалися про перспективні спеціальності, умови працевлаштування випускників, а також про наукове, суспільне та культурне життя університету, участь студентів, викладачів та науковців у міжнародних освітніх та наукових проектах.