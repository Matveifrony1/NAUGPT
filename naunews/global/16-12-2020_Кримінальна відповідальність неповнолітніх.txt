Заголовок: Кримінальна відповідальність неповнолітніх
Дата: 16/12/2020
URL: https://nau.edu.ua/ua/news/2020/gruden/kriminalna-vidpovidalnist-nepovnolitnih.html
==================================================

23 листопада 2020 року доцентами кафедри кримінального права і процесу Юридичного факультету Іриною Літвіновою та Юлією Ланцедовою спільно з Шевченківською районною в місті Києві державною адміністрацією для студентів Київського індустріального коледжу в режимі відеоконференції проведено правовий лекторій на тему: «Кримінальна відповідальність неповнолітніх».
Даний захід відбувся в рамках відзначення 30-ї річниці з дня ратифікації Верховною Радою України Конвенції про права дитини з метою ознайомлення студентів коледжу з правами, закріпленими цим особливим міжнародним документом для забезпечення добробуту та захисту дітей.
В ході правового лекторію організатори заходу акцентували увагу на питаннях реалізації права на життя, ім'я, набуття громадянства, піклування з боку батьків, збереження своєї індивідуальності та права бути заслуханою у ході будь-якого судового чи адміністративного розгляду, що стосується дитини. Також обговоренню підлягали особливості кримінальної відповідальності та покарання неповнолітніх, теоретичні та практичні проблеми застосування законодавства, що визначає обумовленість кримінальної відповідальності та заходи кримінально-правового характеру, які застосовуються до неповнолітніх.
Щорічна співпраця Юридичного факультету та Шевченківської районної в місті Києві державної адміністрації забезпечує не лише обізнаність молоді стосовно прав дитини, а й підвищення загального рівня правової культури підростаючого покоління та поширення інформації з питань захисту прав та інтересів людини і громадянина.