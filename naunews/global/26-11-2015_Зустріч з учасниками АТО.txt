Заголовок: Зустріч з учасниками АТО
Дата: 26/11/2015
URL: https://nau.edu.ua/ua/news/2015/11/zustrich-z-uchasnikami-ato.html
==================================================

З нагоди відзначання Дня Збройних Сил України на кафедрі військової підготовки НАУ відбулася зустріч з учасниками АТО – полковником Павлом Свадовським та підполковником Валентином Цигульським. Запрошених героїв представив заступник начальника КВП підполковник Юзеф Добровольський.
Полковник Павло Свадовський виконував посадові обов`язки начальника штабу на території Донецького аеропорту, з грудня 2014 по лютий 2015 року, а підполковник Валентин Цигульський командував гелікоптером Ми-24, який у червні 2015 року був збитий сепаратистами. Проте офіцер зміг посадити гелікоптер та врятував свого бойового товариша, хоч і отримав поранення. За цей подвиг він нагороджений орденом Богдана Хмельницького ІІІ ступеня.
Учасники бойових дій розповіли студентам про виконання завдань у зоні АТО, а також те, які знання потрібно отримати під час навчання на військовій кафедрі. Студенти отримали від гостей змістовні відповіді на свої численні запитання. По закінченні зустрічі студенти оплесками подякували гостям за цікаву зустріч, а заступник начальника кафедри з виховної роботи полковник Ігор Мороз - за їхню активну участь у військово-патріотичному вихованні молоді вручив грамоти та подарунки.
Слава Україні та її Збройним Силам!