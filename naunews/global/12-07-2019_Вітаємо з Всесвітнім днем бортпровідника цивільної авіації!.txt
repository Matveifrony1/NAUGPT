Заголовок: Вітаємо з Всесвітнім днем бортпровідника цивільної авіації!
Дата: 12/07/2019
URL: https://nau.edu.ua/ua/news/2019/7/vitaemo-z-vsesvitnim-dnem-bortprovidnika-tsivilnoi-aviatsii.html
==================================================

Сьогодні відзначають своє професійне свято стюардеси та стюарди – Всесвітній день бортпровідника цивільної авіації. Спочатку на пасажирських авіарейсах пасажирами займався другий пілот літака і тільки у 1928 році в Німеччині на борт літака стали брати спеціальну людину – стюарда. Це були виключно чоловіки і окрім обслуговування пасажирів, вони допомагали пілотам заправляти літаки, ремонтували зламані крісла та займались багажем.
Першою стюардесою в історії авіації вважають Еллен Черч зі штату Айова, яка закінчила курси медсестер та в приватному порядку брала уроки керування літаком.
У 1929 році вона запропонувала свої послуги авіакомпанії «Boeing Air Transit» (нині United Airlines), яка збиралися, за прикладом німецьких авіаперевізників, ввести посаду стюарда на пасажирських рейсах. Менеджери компанії вирішили, що стюарди-жінки були б вдалим пропагандистським ходом: присутність в літаку молодих дівчат, які не бояться весь час літати, заспокоювало б і пасажирів, і їх родичів на землі. І вже 15 травня 1930 року Елен здійснила свій перший політ як стюардеса, літак слідував рейсом Сан-Франциско – Шаєнн.
Сьогодні неможливо уявити світ цивільної авіації без стюардів та стюардес, які створюють комфортні умови та забезпечують безпеку пасажирів під час польоту.
Бажаємо бортпровідникам міцного здоров'я, вдалих стартів, позитивних емоцій під час польоту та легких посадок! До зустрічі на борту!