Заголовок: СИНЕРГІЯ: ІТ-освіта та іт-індустрія
Дата: 21/12/2015
URL: https://nau.edu.ua/ua/news/2015/12/sinergiya-it-osvita-ta-it-industriya.html
==================================================

17 грудня 2015 р. співробітники Навчально–наукових інститутів Аеронавігації (НН ІАН) та Комп’ютерних інформаційних технологій (НН ІКІТ) НАУ на запрошення Асоціації «ІТ України» взяли участь у ІІІ міжнародній конференції «СИНЕРГІЯ: ІТ-освіта та ІТ-індустрія». Серед учасників конференції були заступник Міністра освіти О. Дерев’янко, заступники голови Комітету ВР України з питань науки і освіти О. Співаковський та О. Срипник, Президент IT-компанії «Miratech» М. Роєнко, директор Департаменту розвитку підприємництва та регуляторної політики Мінекономирозвитку В. Семініхин, директор Irish Software Engineering Research Centre М. Хінчі, представники керівництва середніх і провідних вищих навчальних закладів України, засновники та співробітники ІТ-компаній, іноземні науковці.
Мета конференції – сприяння діалогу і стратегічному співробітництву між навчальними закладами, провідними ІТ – компаніями, державними органами.
Головна ідея конференції – сфера ІТ-освіти як унікальний тестовий полігон для впровадження найсміливіших новацій в освітній галузі, які зможуть стати зразком змін для системи в цілому.
На конференції розглядалися питання «ІТ–освіта починається зі школи», «Підвищення ефективності освіти: ВНЗ чи ІТ-курси. Співпраця з ІТ-компаніями», «ІТ і наука».  У дискусії «ІТ–освіта у контексті реформи системи освіти: здобутки та проблеми» взяли участь завідуюча кафедрою аеронавігації НН ІАН Т. Шмельова та відповідальна за навчально-організаційну роботу НН ІКІТ О. Дубчак.
Зацікавленість аудиторії, серед інших, викликала доповідь випускника кафедри комп’ютеризованих систем захисту інформації НН ІКІТ, а нині  керівника освітніх програм «Майкрософт Україна» Романа Рудюка «Як ІТ може зробити навчальний заклад ефективним».
За результатами плідного обговорення проблемних питань ІТ–освіти, співробітництва ІТ-компаній з навчальними закладами, участі науковців ВНЗ у програмі «Горизонт 2020» учасниками конференції була ухвалена резолюція.