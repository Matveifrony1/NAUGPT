Заголовок: Поєднання теорії з практикою: візит керівника МА «Бориспіль» Євгенія Дихне до НАУ
Дата: 18/11/2016
URL: https://nau.edu.ua/ua/news/2016/11/poednannya-teorii-z-praktikoyu-vizit-kerivnika-ma-borispil-evgeniya-dihne-do-nau.html
==================================================

16 листопада до Національного авіаційного університету завітав керівник Міжнародного аеропорту «Бориспіль», який сьогодні є одним з найсерйозніших потенційних роботодавців у сфері авіації в Україні.
Поважного гостя привітав в. о. ректора Володимир Ісаєнко, зазначивши, що наш університет, який наразі є передовим вищим навчальним закладом України з підготовки спеціалістів авіаційної галузі, радий поглибленню співпраці з аеропортом, який грає роль першої скрипки в питаннях авіасполучення нашої держави. «Наскільки студентство завжди було рушійною силою суспільства, настільки і студенти НАУ відіграють важливу роль у функціонуванні та розвитку вітчизняної авіації» – відзначив Володимир Ісаєнко.
Темою зустрічі був стратегічний менеджмент в аеропортах. Євгеній Дихне розповів про роль та місце аеропортів у сучасній авіації, важливість налагодження стратегічного менеджменту для побудови ефективної діяльності компанії. Студенти дізналися, що авіаційний персонал повинен відповідати певним вимогам та мати необхідну кваліфікацію, особливо в галузях авіаційної безпеки, забезпечення безпеки польотів та наземного обслуговування. Крім того, очільник  «Борисполя» відзначив, що аеропорт має  виписану до 2019 року стратегію, яка базується на хабовій моделі розвитку. Також Євгеній Дихне розповів про позитивні результати роботи та поділився подальшими планами розвитку МА «Бориспіль».