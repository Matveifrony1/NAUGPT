Заголовок: Співпраця з Міжнародним університетом логістики і транспорту у Вроцлаві
Дата: 21/02/2018
URL: https://nau.edu.ua/ua/news/1/2/spivpratsya-z-mizhnarodnim-universitetom-logistiki-i-transportu-u-vrotslavi.html
==================================================

21 лютого 2018 року до Національного авіаційного університету завітали польські колеги з   Міжнародного університету логістики і транспорту у Вроцлаві (Польща). До складу делегації увійшли проректор з наукової роботи університету Зенон Заміар та керівник навчальної частини Тадеуш Попоковський. Гостей зустрічали в. о. ректора НАУ Володимир Ісаєнко, проректор з наукової роботи Володимир Харченко, проректор з перспективного розвитку та адміністрування Ігор Довбань, начальник відділу міжнародних зв’язків В’ячеслав Тимохін та його заступник Дмитро Бугайко.
Володимир Ісаєнко привітав гостей у стінах НАУ і підкреслив, що цей візит є продовженням довгої та плідної співпраці між університетами. Очільник університету коротко ознайомив колег з потужною інфраструктурою НАУ, особливий акцент зробив на дотичні до обох закладів вищої освіти напрямки підготовки – логістику, транспортні технології, зокрема, в контексті авіації, та безпілотні авіаційні комплекси, затребуваність яких останнім часом набирають обертів.
У ході переговорів сторони виокремили основні напрямки співпраці – спільні проекти у сфері освіти, науки та практичної підготовки студентів. На підтвердження добрих намірів сторони домовились розробити «дорожню карту» міжнародного співробітництва на довгостроковий період.
Візит триватиме до 23 лютого 2018 року включно. У його ході гості планують детальніше ознайомитися з науково-технічною базою університету, відвідати окремі його підрозділи, а також взяти участь у VIII Міжнародній науково-практичній конференції  «Сучасна університетська правова освіта та наука», яку проводить навчально-науковий юридичний інститут.