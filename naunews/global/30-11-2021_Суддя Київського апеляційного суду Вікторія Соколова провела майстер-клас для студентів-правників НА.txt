Заголовок: Суддя Київського апеляційного суду Вікторія Соколова провела майстер-клас для студентів-правників НАУ
Дата: 30/11/2021
URL: https://nau.edu.ua/ua/news/2021/11/suddya-kiivskogo-apelyatsiynogo-sudu-viktoriya-sokolova-provela-mayster-klas-dlya-studentiv-pravnikiv-nau.html
==================================================

Для студентів Юридичного факультету (ЮФ) Національного авіаційного університету суддею Київського апеляційного суду Вікторією Соколовою проведено онлайн майстер-клас щодо специфіки розгляду справ при порушенні права інтелектуальної власності.
Вікторія Соколова зауважила, що «спори у сфері інтелектуальної власності є непоодинокими, незважаючи на те, що за чисельністю вони значно поступаються, наприклад, спорам у сфері земельних та шлюбно-сімейних відносин. При цьому ініціаторами таких судових процесів не завжди є добропорядні позивачі, які бажають захистити власний законний інтерес. Застосовуючи судові процедури, певні суб'єкти господарювання намагаються шляхом судової тяганини та наявних інструментів судової системи обмежити конкуренцію на ринку, внаслідок чого на певний час відтерміновується початок розповсюдження продукції на території України. Насамперед, це судові справи, пов'язані зі знаками для товарів і послуг».
Суддя поділилася зі студентами досвідом своєї практичної діяльності щодо розгляду справ у сфері права інтелектуальної власності, зазначивши, що одним із головних факторів у роботі судді є індивідуальний підхід до кожної справи і саме цей принцип є визначальним у роботі органів судової гілки влади.
Підводячи підсумки учасники заходу дійшли згоди щодо необхідності подальшого підвищення рівня правової обізнаності про правову охорону результатів інтелектуальної, творчої діяльності та виховання культури й поваги до прав інтелектуальної власності авторів.
Висловлюємо вдячність Вікторії Соколовій за цікавий та інформативний майстер-клас.