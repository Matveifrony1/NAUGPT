Заголовок: 12-й річниці присвячується
Дата: 29/09/2015
URL: https://nau.edu.ua/ua/news/2015/9/12-j-richniczi-prisvyachuetsya.html
==================================================

25-27 вересня 2015 року у Державному музеї авіації Національного відбулися заходи, присвячені 12-ї річниці від дня його відкриття. В урочистостях брали участь: керівництво Національного авіаційного університету, посадовці, керівники провідних профільних авіаційних підприємств та установ, герої-авіатори, студенти та викладачі університету.
Учасників свята привітали: в.о. ректора університету  Р. Хращевський, ректор університету 1998-2007 рр. В. Бабак, голова Ради Державного музею авіації В. Шмаров, голова Солом’янської районної в місті Києві Державної адміністрації М. Шкуро, генеральний директор ДП «Завод 410 ЦА» С. Подреза, заступник генерального директора КП МА «Київ» (Жуляни) О. Петровський, Герой України, заслужений льотчик-випробувач О. Галуненко, головний конструктор «АЕРОПРАКТ-КИЇВ» Ю.Яковлєв, Герой України, радник голови правління ДХК «АРТЕМ» О. Качура, голова профспілки авіабудівників України Я. Жугаєвич.
Для почесних гостей  була проведена урочиста екскурсія, під час якої було презентовано літак Ту-134А-3 з президентського загону ДАП «Україна», відновлені у 2015 році літаки Іл-76, Ан-30, Іл-18, наземна аеродромна техніка. Також було продемонстровано запуск авіадвигуна літака Ан-2, який відновлено фахівцями Музею для використання у навчальному процесі.
Під час свята можна було побачити майже 30 спортивних, туристичних і легких літаків, а також легендарний Ан-2 та красень Ан-72 Національної гвардії України.
Вперше було відкрито двері салону для відвідувачів лайнеру Ту-134А-3 Державного авіаційного підприємства «Україна», що обслуговував Президента України. У ньому максимально збережено і дбайливо відновлено спеціалізований інтер’єр і кабіну екіпажу.
Гості музею можна мали можливість роздивитися робочі місця екіпажу найбільшого у світі протичовнового літака Ту-142МЗ, здатного облетіти (з однією дозаправкою) довкола земної кулі, сфотографуватися у кріслах пілотів.
П’ятиметровий трап дав змогу зазирнути до кабіни командира екіпажу найпотужнішого бойового літака ВПС України, стратегічного бомбардувальника Ту-22М-3 («Бекфайр» у кодах НАТО), здатного нести до трьох крилатих ракет, або майже 25 тон бомб. А транспортний Іл-76 сам відкривав рампу, щоб глядачі могли роздивитися його величезну вантажну кабіну довжиною майже у 30 метрів, оснащену різноманітним спеціалізованим обладнанням.
Тут можна було побачити пілотів у мундирах часів «початку авіації» найсучасніші костюми авіаторів сьогодення, експозицію з історії стратегічної авіації СРСР і України, розгорнуту у салоні навчально-бойового літака Дальньої авіації Ту-134УБЛ.
Загалом у вихідні відвідувачі музею мали змогу побувати у кабінах і салонах дев’яти літаків та гелікоптерів.
Під час проведення фестивалю на території музею було представлено експозиція ретро-автомобілів майстерні «Old Car Service».
Свято відвідало майже 7 тисяч киян і гостей столиці.