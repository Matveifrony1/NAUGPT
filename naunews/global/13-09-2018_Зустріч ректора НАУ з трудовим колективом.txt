Заголовок: Зустріч ректора НАУ з трудовим колективом
Дата: 13/09/2018
URL: https://nau.edu.ua/ua/news/1/9/zustrich-rektora-nau-z-trudovim-kolektivom.html
==================================================

12 вересня у залі ЦКМ НАУ відбулася традиційна зустріч ректора Національного авіаційного університету В.М. Ісаєнка з трудовим колективом. Володимир Миколайович виступив з доповіддю «Впевнене лідерство серед інших університетів України».
Перш за все, він подякував колегам за довіру, яку вони надали йому обравши ректором і запевнив, що прикладе усі зусилля, знання та отриманий досвід для розбудови університету. «Хочу, щоб сьогодні у нас із вами відбулася відверта, щира розмова про те, які виклики стоять перед нами, які ресурси ми маємо і над чим ще потрібно працювати, - розпочав доповідь ректор. – Із гордістю за нас усіх зазначу, що цьогоріч НАУ у п’ятірці найпопулярніших закладів вищої освіти України. Зокрема, за загальною кількістю заяв ми п’яті, поряд із такими флагманами вищої освіти, як Київський національний університет ім. Тараса Шевченка, Львівськийнаціональний університет ім. Івана Франка, Київська та Львівська політехніки.
Цьогоріч більше тридцяти тисяч студентів вказали наш університет, як можливе місце навчання (із них 1100 були рекомендовані для зарахування на бюджет). Отже, нас знають, нам довіряють і з нами пов’язують професійне майбутнє тисячі молодих людей. Саме в НАУ вони очікують отримати сучасні знання та фах, затребуваний на глобальному ринку».
Володимир Миколайович детальніше зупинився на перебігу цьогорічної вступної кампанії, констатувавши, що за її результатами  на навчання до НАУ прийшло більше чотирьох тисяч семисот студентів.
Доповідь супроводжувалася слайдами, на яких лаконічно й інформативно в цифрах та фактах відображалися найголовніші моменти в діяльності НАУ.
Не обминув ректор і певні проблеми, які існують в НАУ і які необхідно долати в найближчій перспективі.
Після доповіді Володимир Миколайович урочисто вручив грамоти та нагороди найкращим співробітникам університету.
Дякуємо Вам шановні колеги за щоденну, самовіддану працю в шляхетній справі, за тепло ваших сердець, які ви віддаєте студентам нашого університету. Немає сумнівів, що новий навчальний рік стане новим кроком на шляху розвитку та процвітання нашого славетного навчального закладу.