Заголовок: Відомий український економіст Павло Шеремета прочитав лекцію для студентів НАУ
Дата: 20/10/2023
URL: https://nau.edu.ua/ua/news/2023/10/vidomiy-ukrainskiy-ekonomist-pavlo-sheremeta-prochitav-lektsiyu-dlya-studentiv-nau.html
==================================================

Факультет міжнародних відносин НАУ відвідав заступник голови Глобальної ради з питань України на Всесвітньому Економічному Форумі, ексміністр економічного розвитку і торгівлі України Павло Шеремета.
Під час зустрічі з деканом ФМВ НАУ Юрієм Волошиними вони обговорили напрями подальшої співпраці. За результатами перемовин сторони домовились про проведення циклу лекцій з економіки, які Павло Шеремета проведе для студентів факультету.
Також Павло Шеремета зустрівся зі студентами ФМВ НАУ та прочитав для них першу лекцію. Декан Юрій Волошин представив лектора та зауважив, що подібні зустрічі з фахівцями-практиками є традиційними для факультету та будуть продовжуватися і в наступних семестрах, адже вони сприяють формуванню фахових компетентностей у студентів.
Під час лекції «Творче руйнування чи неруйнівне творення?» Павло Шеремета розповів про сучасний стан економіки України, важливі показники ВВП та відбудову країни після завершення війни. Павло Шеремета наголосив, що для економічного зростання Україні необхідне покращення показників демографії, створення сприятливого інвестиційного клімату, а також економічна свобода в провадженні бізнесу.
Лектор також розповів про податки та пенсії, пояснював аспекти нещодавнього зернового конфлікту з Польщею. Зокрема, розкритикував позов до СОТ, зазначивши, що мистецтво політики полягає в тому, щоб з ворогів робити друзів, а не навпаки. Павло Шеремета відповідав на численні запитання студентів та запросив на свої наступні лекції.