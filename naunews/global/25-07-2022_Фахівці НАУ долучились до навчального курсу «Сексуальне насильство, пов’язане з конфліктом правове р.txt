Заголовок: Фахівці НАУ долучились до навчального курсу «Сексуальне насильство, пов’язане з конфліктом: правове регулювання та практика»
Дата: 25/07/2022
URL: https://nau.edu.ua/ua/news/2022/7/fahivtsi-nau-doluchilis-do-navchalnogo-kursu-seksualne-nasilstvo-pov’yazane-z-konfliktom-pravove-regulyuvannya-ta-praktika.html
==================================================

21 липня, розпочався навчальний курс «Сексуальне насильство, пов’язане з конфліктом: правове регулювання та практика», який проводиться Асоціацією жінок-юристок України «ЮрФем», за підтримки проєкту ООН Жінки «Трансформаційні підходи для досягнення гендерної рівності в Україні», що фінансується Урядом Швеції, та в співпраці з Офісом віцепрем’єр-міністра з питань європейської та євроатлантичної інтеграції та Урядовою уповноваженою з питань гендерної політики.
Серед учасників курсу науково-педагогічні працівники Юридичного факультету (ЮФ) Національного авіаційного університету Ніна Троцюк, Вікторія Череватюк, Тетяна Лисько, Наталія Жмур на чолі з деканом факультету Іриною Сопілко.
Модератором заходу виступила керівник центру «Орферм: освіта», юрист Вікторія Карпа.
З вітальними словами звернулися:
- Катерина Левченко, Урядова уповноважена з питань гендерної політики;
- Еріка Квапілова, Голова офісу ООН Жінки в Україні;
- Ребекка Козіомціс, випускниця PhD програми юридичного факультету Національного університету Сінгапуру, дослідниця сексуального насильства в міжнародному праві.
«Україна вже понад чотири місяці протистоїть росії у повномасштабному вторгненні останньої на територію України. За цей період, як українськими, так і міжнародними організаціями та правоохоронними органами були зафіксовані докази здійснення росією воєнних злочинів, злочинів проти людяності та ознаки злочину геноциду. Одним із таких злочинів є зґвалтування, домагання, сексуальна експлуатація та інші види сексуального насильства пов’язаного з конфліктом, вчинені російськими військовослужбовцями», - зазначили у вступному слові спікери.
Доповідачем на першій сесії навчального курсу «Ознаки сексуального насильства, пов’язаного з конфліктом» стала Розетт Музіго-Моррісон, яка працювала юридичним радником у відділі юридичної консультації в Офісі Прокурора Міжнародного кримінального суду, а у червні 2022 року ввійшла до списку 12 фіналістів на посаду голови Секретаріату Міжнародного кримінального суду (МКС).
За результатами проходження навчального курсу його учасники отримають сертифікати.