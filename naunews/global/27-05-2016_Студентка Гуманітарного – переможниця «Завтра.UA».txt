Заголовок: Студентка Гуманітарного – переможниця «Завтра.UA»
Дата: 27/05/2016
URL: https://nau.edu.ua/ua/news/2016/5/studentka-gumanitarnogo-–-peremozhniczya-zavtraua.html
==================================================

Традиційно в травні відбувається підведення підсумків Всеукраїнської стипендіальної програми «Завтра.UA» Фонду Віктора Пінчука. Стати стипендіатом цього конкурсу – вагомий здобуток для молодого науковця та предмет гордості для викладачів. Цього року одним із переможців програми стала студентка 4 курсу Навчально-наукового Гуманітарного інституту спеціальності «Переклад» Валерія Шкабарова. Представлена нею конкурсна робота стосувалася теми українських лікарів-волонтерів, які виконують свій громадянський і професійний обов’язок та завжди знаходяться в епіцентрі подій.
Стипендіатка з дитинства мріяла про професію лікаря, про те, щоб допомагати людям, робити світ кращим та світлішим. У рамках цього проекту Валерії вдалося поєднати свою дитячу мрію та досвід, який вона здобула, навчаючись у Національному авіаційному університеті. Робота над багатьма проектами поза університетом допомогла їй зрозуміти, що згуртованість, цілеспрямованість та креативність є тими рисами, що об’єднують прогресивну спільноту сьогочасності. Колектив Інституту вітає переможницю та її наукового керівника доцента кафедри англійської філології і перекладу Т. Семигінівську. Бажаємо всім вірити в свої сили та йти до мети!