Заголовок: Спільнота НАУ разом з багатьма українцями по всьому світу приєдналась до написання Радіодиктанту національної єдності
Дата: 30/10/2023
URL: https://nau.edu.ua/ua/news/2023/10/spilnota-nau-razom-z-bagatma-ukraintsyami-po-vsomu-svitu-priednalas-do-napisannya-radiodiktantu-natsionalnoi-ednosti.html
==================================================

До Дня української писемності та мови 27 жовтня 2023 року українці приєднуються до участі в традиційному Радіодиктанті національної єдності.
Національний авіаційний університет також приєднався до цієї щорічної вже традиції. З ініціативи Факультету лінгвістики та соціальних комунікацій та відділу по роботі зі студентами всі факультети, зокрема Факультет комп'ютерних наук та технологій, Факультет економіки та бізнес-адміністрування, Юридичний факультет, об'єднались для участі у написанні радіодиктанту.
Подія розпочалася театральним перформансом студентів під назвою "Про мову", а також переглядом відеозвернення студентів на тему "Мова має значення", де кожен висловив свою думку про важливість використання української мови. Учасники також вшанували полеглих воїнів хвилиною мовчання та висловили подяку національним захисникам.
Декан Факультету лінгвістики та соціальних комунікацій Наталія Ладогубець, в.о. декана Факультету економіки та бізнес-адміністрування Світлана Петровська та завідувачка кафедри української мови та культури Світлана Литвинська звернулися з вітальним словом до учасників флешмобу.
До свята долучилися почесні гості, серед яких Стеценко Кирило Вадимович, професор КНУ імені Тараса Шевченка, професор Академії мистецтв імені Павла Чубинського, народний артист України, скрипаль і композитор, голова Київського міського об'єднання Всеукраїнського товариства "Просвіта" імені Тараса Шевченка, а також голова "Просвіти" Солом'янського району Голота Зоя Яківна. Вони обговорювали діяльність "Просвіти", роль мови та важливість української культури та незламного українського народу.
Перед написанням радіодиктанту викладачка кафедри української мови та культури Христина Стецик розповіла про особливості нового правопису та відповіла на запитання стосовно написання диктанту. Текст диктанту зачитав Олексій Гнатковський – актор театру та кіно.
Цьогорічна тема диктанту "Дороги України" стала особливо актуальною, враховуючи сучасний контекст подій. Сьогодні написання радіодиктанту є важливим актом відданості національним цінностям та підтримки ідентичності українського народу в умовах війни та боротьби за збереження своєї культури.