Заголовок: З днем знань!
Дата: 01/09/2020
URL: https://nau.edu.ua/ua/news/2020/serpen/z-dnem-znan.html
==================================================

Щороку  Перше вересня розквітало букетами жоржин та айстр, наповнювалося хвилюваннями першокурсників та очікуваннями випускників, давало старт новому навчальному рокові у школах, гімназіях, інститутах, університетах – у всіх навчальних закладах країни.
Цьогоріч пандемія COVID-19 внесла суттєві корективи у життя суспільства, видозмінила підходи до освітніх процесів, змістивши чималу частину аудиторних занять в онлайн простір. Однак День знань залишається нагодою звернутися до вас, зайвий раз нагадати про важливість освіти, про те, що наша держава потребує висококваліфікованих кадрів, здатних конкурувати на європейському ринку освіти.
Тож давайте у цей непростий час будемо партнерами у освітньому процесі, об’єднаємо наші зусилля, щоб навіть в умовах комбінованого навчання не знизити якість освіти, не зменшити обсяги знань, що дає університет.
Попри відсутність традиційних першовересневих урочистостей, ми щиро радіємо успішному набору та приєднанню першокурсників до нашої дружної родини Національного авіаційного університету. Сподіваємося невдовзі зустрітися з вами в аудиторіях. А поки що бажаю натхнення й терпіння, що допомагатимуть примножувати здобутки НАУ, йти до омріяних висот й професійної майстерності. Нехай вірність традиціям, прагнення до знань будуть вашими незмінними супутниками на шляху до нових звершень.
Щиро,
Володимир Ісаєнко