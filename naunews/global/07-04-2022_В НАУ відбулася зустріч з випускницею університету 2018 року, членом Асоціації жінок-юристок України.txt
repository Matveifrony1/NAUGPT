Заголовок: В НАУ відбулася зустріч з випускницею університету 2018 року, членом Асоціації жінок-юристок України «Юрфем» Вікторією Лісовою
Дата: 07/04/2022
URL: https://nau.edu.ua/ua/news/2022/3/v-nau-vidbulasya-zustrich-z-vipusknitseyu-universitetu-2018-roku-chlenom-asotsiatsii-zhinok-yuristok-ukraini-yurfem-viktorieyu-lisovoyu.html
==================================================

Науково-педагогічні працівники та студенти Юридичного факультету (ЮФ) Національного авіаційного університету взяли участь в онлайн-вебінарі на тему «Кредитні зобов’язання в умовах війни: особливості та можливості».
Модератором заходу виступила стейкхолдер та випускниця Навчально-наукового Юридичного інституту НАУ 2018 року, член Асоціації жінок-юристок України «Юрфем», головна юристка судового провадження у справах про стягнення заборгованості та банкрутство юридичних осіб та визнання неплатоспроможними фізичних осіб, молодший лейтенант запасу Повітряних сил Збройних Сил України Вікторія Лісова.
На заході обговорили:
- особливості впровадження банками (Приватбанк, Ощадбанк, Монобанк, ПУМБ) кредитних канікул, повернення кредиту, нарахування відсотків за користування кредитом та інших платежів за кредитом у період воєнного стану;
- спрощену систему погашення кредиту;
- поновлення дії терміну банківських карток;
- поняття «еквайринг» та правові норми щодо повернення кредиту (іпотечного та заставного) у разі знищення об’єкту забезпечення виконання зобов’язань за кредитним договором тощо.
«Зважаючи на ситуацію, що склалася в державі та з метою надання певних гарантій для українців-позичальників під час війни та післявоєнного відновлення економіки, 15 березня 2022 року Верховною Радою України прийнято Закон України «Про внесення змін до Податкового кодексу України та інших законодавчих актів України щодо дії норм на період дії воєнного стану» № 2120-IX, який змінює низку правил роботи банків, що надають послуги з кредитування. Також, 28 лютого 2022 року Торгово-промислова палата видала документ №2024/02.0-7.1, яким підтверджено віднесення військової агресії Російської Федерації проти України та введення воєнного стану до форс-мажорної обставини» - зазначила Вікторія.
Юридичний факультет Національного авіаційного університету пишається своїми випускниками, які успішно реалізовуються у юриспруденції й своїми вміннями та навичками примножують імідж нашого університету.