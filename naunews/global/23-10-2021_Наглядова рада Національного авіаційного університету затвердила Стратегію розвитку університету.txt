Заголовок: Наглядова рада Національного авіаційного університету затвердила Стратегію розвитку університету
Дата: 23/10/2021
URL: https://nau.edu.ua/ua/news/2021/10/naglyadova-rada-natsionalnogo-aviatsiynogo-universitetu-zatverdila-strategiyu-rozvitku-universitetu.html
==================================================

Документ передбачає залучення інвестицій
22 жовтня відбулося засідання Наглядової ради Національного авіаційного університету у якому взяли участь:
- Голова Наглядової ради університету
Костянтин Іщейкін, Народний депутат України VIII скликання, професор, доктор медичних наук, доктор політичних наук, заслужений діяч науки і техніки.
- Заступник Голови наглядової ради
Богдан Торохтій, Народний депутат України IX скликання, адвокат.
- Секретар Наглядової ради
Юлія Гришина, Народний депутат України IX скликання, доктор юридичних наук, професор.
- Члени Наглядової ради:
Олександр Бадрудінов, Президент громадської організації «Асоціація розвитку авіації»;
Олександр Більчук, Голова державної авіаційної служби України;
Олександр Галуненко, Герой України, президент Всеукраїнської громадської організації «Федерація авіаційного спорту України»;
Валерій Колюх, Народний депутат України IX скликання, доктор політичних наук, професор.
- Ректор Національного авіаційного університету Максим Луцький та проректори університету.
Засідання відкрив голова Наглядової ради Костянтин Іщейкін, який представив склад Наглядової ради університету та звернувся до всіх із вітальним словом.
Зокрема, він зауважив: «Повноваження Наглядової ради – це контроль та аналіз, в першу чергу, економічної діяльності університету. Звісна річ, вона залежить від наповнення (ЗВО)студентами, від ключового менеджменту, від реакції на всі ключові постанови Кабінету Міністрів України, від співпраці з усіма колегіальними органами».
Тож, за його словами, члени Наглядової ради мають намір засідати не рідше, ніж раз у квартал, «для того, щоб швидко реагувати на виклики часу».
Відповідно до затвердженого порядку денного, ректор університету Максим Луцький представив членам Наглядової ради Аналіз діяльності Національного авіаційного університету за період з 2018 по 2020 р.р. Були окреслені фінансові, кадрові, господарчі та інші проблеми університету, які дісталися у спадок від попереднього керівництва, перелічені факти незаконного виведення земель та майна з власності НАУ тощо. Завершуючи доповідь, ректор НАУ навів конкретні приклади проведеної роботи задля покращення стану та діяльності університету.
Наступним питанням порядку денного заслухано Стратегію та перспективи розвитку Національного авіаційного університету на 2021-2026 р.р.
Одніє з основних складових розвитку університету, як наголосив ректор, є повернення НАУ у міжнародне поле науково-освітньої діяльності. А саме налагодження стосунків з закладами вищої освіти різних країн задля забезпечення академічної мобільності студентів і викладачів.
Також, Максим Луцький окреслив стратегію залучення інвестицій задля розбудови НАУ та ремонту усіх гуртожитків університету. Крім того, за рахунок коштів інвесторів, передбачене будівництво нових навчальних корпусів, спорткомплексу, функціонального стадіону, харчоблоку та палацу культури НАУ.
Наглядова рада прийняла до відома Аналіз діяльності університету за минулий період та одноголосно затвердила Стратегію розвитку університету, яку презентував ректор Максим Луцький.