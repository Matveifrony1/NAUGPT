Заголовок: На Юридичному факультеті відбулася презентація колективної монографії
Дата: 31/10/2019
URL: https://nau.edu.ua/ua/news/2019/10/czentr-mediakomunikatsiy.html
==================================================

На Юридичному факультеті відбулася презентація колективної монографії «Jurisprudence in the information space», виданої в Торонто (Онтаріо, Канада).
Декан Юридичного факультету Ірина Сопілко зазначила: «Сучасний стан інформаційного прогресу вимагає постійного розвитку державності та правової системи. А це, у свою чергу, вимагає переосмислення наукових ідей і положень, які визначають загальні теоретичні закони держави і права в контексті їх розвитку і вдосконалення».
Серед 29 співавторів монографії – 24 науковці Юридичного факультету НАУ та інших ЗВО, зокрема, Київського національного університету ім. Тараса Шевченка, Університету державної фіскальної служби України, Інституту держави і права ім. В.М. Корецького НАН України, Чернігівського національного технологічного університету, які займаються дослідженнями в цій галузі.
Рецензентами монографії виступили вчені провідних європейських університетів: доцент Варшавського університету Йоанна Осієвіч (Польща), науковий співробітник Національної науково-дослідної ради Валентина Колчеллі (Італія), доктор юридичних наук Університету Андраші в Будапешті Аттіла Вінче (Угорщина), доцент Люблінського католицького університету Івана Павла II Юлія Горбанюк (Польща).
В колективній монографії відображено результати наукового дослідження політико-правових тенденцій взаємодії національних та міжнародних засад розбудови державності, визначено шляхи удосконалення правової системи в контексті глобалізаційних змін у світі, розкрито основні напрями та перспективи  розвитку  юридичної науки і практики  в сучасному інформаційному просторі.