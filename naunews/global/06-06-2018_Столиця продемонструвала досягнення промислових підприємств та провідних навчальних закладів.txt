Заголовок: Столиця продемонструвала досягнення промислових підприємств та провідних навчальних закладів
Дата: 06/06/2018
URL: https://nau.edu.ua/ua/news/1/6/stolitsya-prodemonstruvala-dosyagnennya-promislovih-pidpriemstv-ta-providnih-navchalnih-zakladiv.html
==================================================

Виставкова експозиція промислової продукції  «Зроблено в Києві», що відбулася 5 червня 2018 року, пройшла під егідою Київської міської державної адміністрації. Організатори виставки підготували не лише масштабну експозицію, але і змістовну ділову програму заходу.
Столичні промислові підприємства та провідні навчальні заклади зібрались на єдиному експозиційному майданчику, щоб продемонструвати свої досягнення та презентувати власний потенціал. На 3500 кв. м виставкової експозиції розмістилося понад 300 столичних експонентів, що презентували свою продукцію та новітні наукові технологічні розробки.
На конференції присвяченій роботі виставкової експозиції виступив директор Департаменту промисловості та розвитку підприємництва КМДА Андрій Мельничук та начальник управління промисловості та інноваційного розвитку Департаменту промисловості та розвитку підприємництва КМДА Анатолій Баган. Перший віце-президент НАН України Антон Наумовець наголосив, що науково-практична програма заходу передбачає презентації наукових установ НАН України та наукових парків провідних ВНЗ м. Києва.
У відкритті та роботі виставкового комплексу взяв участь перший заступник голови КМДА Микола Поворозник.
Виставкову експозицію Національного авіаційного університету, присвячену перспективним науковим  розробкам з використанням штучного інтелекту в  безпілотній авіації представив проректор з наукової роботи Володимир Харченко.
Експозиція НАУ була представлена фахівцями Науково-виробничого центру безпілотної авіації «Віраж», відділом науково-технічної інформації та приймальною комісією.
Зокрема, НВЦБА «Віраж» представив двомоторне безпілотне повітряне судно М-7В5 «Небесний патруль», призначене для виконання авіаційних робіт для різних галузей економіки, безпілотний баражуючий боєприпас М-56 «Модуль», що призначений для патрулювання території з метою недопущення ворожих об’єктів шляхом їх виявлення та знищення.
Також, були представлені інші розробки НВЦБА «Віраж»: мобільний безпілотний комплекс М-10 «Око 2» для відеоспостереження в реальному часі та патрулювання невеликих площинних об’єктів, багатоцільовий безпілотний комплекс М-6-3 «Жайвір» для аерофотознімання, відеоспостереження в реальному часі та патрулювання лінійних об’єктів, багатомоторний безпілотний вертоліт для перевезення вантажів ПКМ-14 «Сатурнія», багатоцільовий двомоторний конвертоплан НАУ-КМ 3 «Кубок», навчально-тренувальний безпілотний літак М-22Д «Аеротестер», полікоптер НАУ ПК-08 та експериментальне двомоторне безпілотне повітряне судно М-7Д «Небесний патруль» для картографії та аерофотознімання, відеоспостереження в реальному часі та патрулювання лінійних об’єктів.
Приймальна комісія представила перелік спеціальностей та спеціалізацій (освітніх програм), за якими здійснюється набір на навчання до НАУ.
Відвідувачі виставки зазначили, що Національний авіаційний університет має достатній науковий та освітній потенціал, що дозволяє йому утримувати гідне і конкурентоспроможне місце у підготовці висококваліфікованих фахівців світового рівня.