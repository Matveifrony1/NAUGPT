Заголовок: Співпраця з Тайчжоуським університетом триває
Дата: 11/01/2020
URL: https://nau.edu.ua/ua/news/2019/12/spivpratsya-z-taychzhouskim-universitetom-trivae.html
==================================================

Розпочався офіційний візит делегації Національного авіаційного університету на чолі з проректором з інноваційного навчання та інформатизації Юрієм Теслею до КНР.
Сьогодні у Ханчжоу на базі Китайсько-українського інституту аерокосмічних технологій (CUAT) відбулась зустріч із представниками Тайчжоуського університету: ректором Ченом Гуантіном, директором інституту авіаційної інженерії Чжаном Йонджу, директором відділу міжнародного співробітництва та обміну Ван Сюйпінь і заступником відділу Ван Айчінь. Зустріч проведено згідно попередніх домовленостей, досягнутих під час візиту представників Тайчжоуського університету до НАУ у грудні 2019 року.
Обговорено питання реалізації спільних проектів, спрямованих на розвиток міжнародного співробітництва в галузі освіти і науки, зокрема, обмін студентами і викладачами, започаткування освітніх програм «2+2» та залучення викладацького складу НАУ до роботи в авіакосмічних освітніх програмах КНР.
Також досягнуто домовленостей про ініціацію проектів: створення спільного коледжу безпілотних літальних апаратів на території китайського партнера, випускники якого матимуть змогу продовжувати навчання в Національному авіаційному університеті та в Тайчжоуському університеті; створення на базі НАУ Інституту Конфуція, який орієнтуватиметься на розвиток гуманітарної сфери в авіаційній галузі.
Сторони узгодили план дій щодо напрямків співпраці, фінансування проектів бере на себе китайська сторона. Очікуваний результат такої співпраці – популяризація НАУ на китайському освітньому просторі та  залучення студентів з КНР до навчання у нашому університеті.