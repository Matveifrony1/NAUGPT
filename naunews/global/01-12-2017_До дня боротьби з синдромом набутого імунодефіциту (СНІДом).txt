Заголовок: До дня боротьби з синдромом набутого імунодефіциту (СНІДом)
Дата: 01/12/2017
URL: https://nau.edu.ua/ua/news/2017/11/do-dnya-borotbi-z-sindromom-nabutogo-imunodefitsitu-(snidom).html
==================================================

Першого грудня світова спільнота відзначає Всесвітній день боротьби зі СНІДом, метою якого є підвищення обізнаності
про цю інфекцію та демонстрування міжнародної солідарності
перед обличчям пандемії.
1 грудня назвали Міжнародним днем боротьби зі Снідом
за ініціативою Генеральної асамблеї ООН у 1988р.
За оцінкою Київського міського центру профілактики та боротьби
зі СНІДом станом на кінець 2016р. у м.Києві перебуває на диспансерному обліку 11738 громадян України з діагнозом вірусу імунодефіциту людини (ВІЛ), з яких 2559 – хворі на СНІД.
Незважаючи на широкомасштабне впровадження антивірусної терапії, ВІЛ-інфекція у 2016р. забрала життя 343 хворих, які перебували
на обліку.
За дев’ять місяців 2017р. у місті щоденно реєструвалося
в середньому 5 випадків інфікування на ВІЛ, серед яких 1 випадок СНІДу.
У 2016р., порівняно з 2015р., показник захворюваності
на ВІЛ-інфекцію на 100 тис. населення міста збільшився на 10 осіб і становив 56 осіб. Показник захворюваності на СНІД на 100 тис. населення, у порівнянні з 2015р., збільшився на 2 особи і становив 19 осіб.
Крім того у 14 іноземних громадян виявлено ВІЛ-інфекцію,
з яких 4 – хворі на СНІД.
Вікова структура зареєстрованих ВІЛ-інфікованих осіб свідчить
про те, що ВІЛ-інфекція вражає найбільш працездатну та репродуктивну вікову групу населення та дітей. У 2016р. найбільша кількість
ВІЛ-інфікованих, узятих під нагляд з уперше в житті встановленим діагнозом, зареєстрована у віковій групі 25–49 років – 1168 осіб, або 73,1% від загальної кількості та у дітей (0–14 років) – 231 особа (14,5%).
Загрозливим є поширення інфекції серед жінок. З 2000р. частка жінок серед усіх інфікованих зросла з 14,3% до 40,9% і, відповідно, зростає ризик інфікування народжених ними дітей.
Переважна більшість осіб, узятих під нагляд у Київському міському центрі профілактики та боротьби зі СНІДом протягом 2016р. з уперше
в житті встановленим діагнозом ВІЛ-інфекція (незалежно від стадії захворювання), була інфікована статевим шляхом (59,1% від загальної кількості осіб) та шляхом ін’єкційного вживання наркотичних
речовин (26,3%).
За даними сероепідеміологічного моніторингу за дев’ять місяців 2017р. було обстежено 176,6 тис. мешканців столиці, серед яких
у 2506 осіб було підтверджено ВІЛ-інфекцію, а з 54,9 тис. обстежених вагітних, 99 осіб взято на диспансерний облік до Київського міського Центру профілактики та боротьби зі Снідом та опортуністичними інфекціями.
Довідки за телефонами: (044) 486-98-04, 486-28-59
Веб-сайт Головного управління статистики у м.Києві:
www.kyiv.ukrstat.gov.ua
ã Головне управління статистики у м. Києві, 2017