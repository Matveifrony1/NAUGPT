Заголовок: Студенти  НАУ вибороли нагороди у Всеукраїнській студентській олімпіаді
Дата: 15/05/2018
URL: https://nau.edu.ua/ua/news/1/5/studenti-nau-viboroli-nagorodi-u-vseukrainskiy-studentskiy-olimpiadi.html
==================================================

14 травня на засідання кафедри ФЕБА (факультету економіки та бізнес адміністрування) НАУ відбулася урочиста подія – вручення почесної грамоти Андрію Фаєру за І місце та сертифікату за ІІІ місце Яні Комісаренко, відповідно, у номінаціях «За оригінальність ідей» і «За сучасний підхід», які вони вибороли  у ІІ етапі Всеукраїнської студентської олімпіади з навчальної дисципліни «Регіональна економіка». Обоє призерів – студенти ІІ курсу, що навчаються за спеціальністю «Економіка підприємств» (спеціалізація – «Міжнародна економіка»), а чудово підготували їх до олімпіади – викладачі кафедри економіки повітряного транспорту.
«У нас є талановиті студенти, які здатні показати себе, як фахівці у тій чи іншій дисципліні та представити НАУ, як заклад вищої освіти, котрий готує достойну зміну для авіаційної галузі, - сказала під час вручення нагород завідувач кафедри економіки повітряного транспорту доктор економічних наук, професор Олена Арєф’єва. - Студенти нашого факультету знають, що таке регіональна економіка й що в міжнародному просторі всі суб’єкти повітряного транспорту будуть завжди на висоті. Маю за велику честь працювати з фахівцями-викладачами, які чудово підготували студентів до олімпійських баталій».
Додамо, що олімпіада проводилася під патронатом Міністерства освіти й науки України. У лютому в університетах України відбувся І тур олімпіади. Зокрема, він пройшов і в НАУ: кафедра економіки повітряного транспорту провела одну із шести відбіркових олімпіад, саме з регіональної економіки. А в квітні відбувся фінал (ІІ етап) – найкращих «олімпійців» приймав у своїх стінах Київський національний економічний університет.
Зауважимо, що у фінальному «забігу» взяло участь більше п’ятдесяти студентів  вітчизняних університетів, причому кожен заклад вищої освіти мали представляти не більше двох учасників. Тож учасників конкурсу було чимало і тим солодшою є перемога студентів НАУ.
Вітаємо з перемогою! Бажаємо нових здобутків в науці!