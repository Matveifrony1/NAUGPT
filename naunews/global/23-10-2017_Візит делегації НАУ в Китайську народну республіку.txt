Заголовок: Візит делегації НАУ в Китайську народну республіку
Дата: 23/10/2017
URL: https://nau.edu.ua/ua/news/2017/10/vizit-delegatsii-nau-v-kitaysku-narodnu-respubliku.html
==================================================

З 16 по 19 жовтня Китайську народну республіку відвідала делегація НАУ у складі проректора з міжнародного співробітництва В.І. Чепіженка і директора навчально-наукового інституту Аеронавігації І.О. Мачаліна.
Делегація прибула до КНР на запрошення керівництва Чунциньського університету, розташованого в місті Чунцинь, що є одним з провідних вищих навчальних закладів КНР і в якому навчається понад 50 тис. студентів. Делегацію зустріли теплим прийомом. Відбулися переговори з керівництвом Чунциньського університету: віце-президентом університету проф. Чи Ханлонга, директором міжнародного департаменту Хавка Ху та ін. Під час переговорів були обговорені і схвалені такі напрями співпраці:
- підготовка бакалаврів авіаційних інженерних спеціальностей з видачею подвійних дипломів за схемою 3+1 (3 роки навчання в КНР, 1 рік навчання в НАУ);
- підготовка в НАУ громадян КНР за освітніми і науковими рівнями «магістр» і «доктор філософії»;
- створення спільного аерокосмічного інституту для підготовки бакалаврів і магістрів за авіаційними спеціальностями;
- обмін студентами і викладачами;
- спільна діяльність у наукових проектах;
За результатами переговорів між Національним авіаційним університетом і Чунциньським університетом підписано договір про співпрацю.
Також делегація НАУ відвідала Аерокосмічний політехнічний коледж, що розташований в місті Чунцинь і є одним з найбільших коледжів КНР авіаційного напряму. Структурно коледж складається з 9 факультетів, де підготовка ведеться за 35 спеціальностями. У коледжі навчається понад 9 тис. студентів за напрямами електроніка, енергоменеджмент, управління діяльністю аеропортів, транспортна логістика, телекомунікації і багато інших.
На переговорах від Аерокосмічного політехнічного коледжу був присутній ректор, професор Хе Люйшен. Під час переговорів з керівництвом коледжу сторони розглянули такі питання:
- підготовка молодших спеціалістів для КНР з видачею подвійних дипломів за схемою 2+1 (2 роки навчання в КНР, 1 рік навчання в коледжах НАУ);
- підготовка бакалаврів і магістрів в НАУ для КНР;
- обмін студентами і викладачами;
- відрядження викладачів української і російської мов в КНР для підготовки студентів Аерокосмічного політехнічного коледжу до навчання в НАУ.
Учасники переговорів досягли згоди про навчання китайських студентів, які закінчили коледж, на 3-4 курсах нашого університету. Також підписано договір про співпрацю.
Візит дозволив закласти фундамент для подальшої багаторічної співпраці НАУ з Чунциньським університетом і  Аерокосмічним політехнічним коледжем.