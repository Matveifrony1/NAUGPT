Заголовок: Ми послідовні союзники НАУ, - Посольство Канади в Україні
Дата: 16/02/2018
URL: https://nau.edu.ua/ua/news/1/2/mi-poslidovni-soyuzniki-nau-posolstvo-kanadi-v-ukraini.html
==================================================

Представники комерційного відділу Посольства Канади в Україні відвідали з робочим візитом НАУ та провели зустріч з керівництвом університету.
З української сторони у заході взяли участь в.о.ректора НАУ В. Ісаєнко, проректор з наукової роботі В. Харченко, директор інституту ІКАО Г. Суслова, начальник відділу міжнародних зв’язків В. Тимохін. Канадську сторону представляли голова комерційного відділу Посольства Канади в Україні А. Барболет, радник з комерційних питань Ю. Мардак, помічник голови комерційного відділу Л. Жиліна.
Презентуючи науковий та освітній потенціал університету В. Ісаєнко повідомив іноземним дипломатам, що в НАУ навчаються близько 25000 студентів, в тому числі понад 1300 іноземців з 55 країн світу. Крім того,  понад 1800 студентів навчаються англійською мовою, серед них 119 іноземців, громадян Індії, Ірану, Пакистану, Китаю, Туреччини, Нігерії, Гамбії, Судану, Лівану та Малайзії.
- Міжнародна діяльність університету спрямована на встановлення і розвиток міжнародних зв'язків і співробітництва в галузі науки, освіти та інших галузях, з міжнародними організаціями та фондами, на  пошук іноземних партнерів, створення умов для співпраці з іноземними освітніми і науково-дослідними інститутами, в тому числі і з канадськими, - відзначив Володимир Ісаєнко. – Минулого року  делегація НАУ побувала з робочим візитом у штаб-квартирі ІКАО у Монреалі (Канада) та Canadore-college (м. Норт-Бей). Разом з цим навчальним закладом НАУ розробляє угоду про консорціум, яка покликана розвивати освітні програми для студентів обох сторін, а саме - студенти Canadore-college матимуть можливість продовжити навчання в Національному авіаційному університеті до рівня магістра, а випускники українського вишу зможуть проходити підготовку та отримувати практичні навички  на базі канадського коледжу і, звісно ж,  одержати канадський диплом або льотну ліцензію.
В рамках зустрічі керівництво НАУ повідомило про спільні проекти з канадськими університетами МакГілл (Монреаль) та Конкордія (Монреаль) у сфері науки та освіти. Також йшлося про спільні з Canadore-college проекти з розробки БПЛА, ІТ продуктів, співпрацю у галузі кібербезпеки, матеріалознавстві, та  про реалізацію екологічних проектів.
- Нашими головними напрямками співпраці є, насамперед, подальше налагодження зв’язків з Canadore-college, розвиток відносин з університетами МакГілл та Конкордія, - зазначив А.Барболет, - Нам необхідно докласти певні зусилля для того, щоб наші наміри були реалізовані на практиці. Хочу запевнити, що в особі Посольства Канади в Україні Національний авіаційний університет має послідовних союзників і що ми будемо допомагати вам у реалізації проектів.
Прес-служба НАУ