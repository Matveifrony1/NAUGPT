Заголовок: Заради розв’язання міжнародних конфліктів
Дата: 02/06/2015
URL: https://nau.edu.ua/ua/news/2015/6/zaradi-rozv’yazannya-mizhnarodnix-konfliktiv.html
==================================================

27-31 травня 2015 року рамках фестивалю «Арсенал Ідей», що відбувався у Мистецькому Арсеналі (м. Київ), пройшов комунікативний захід – VI KIMUN (Kyiv International Model United Nations), тобто VI Київська Міжнародна Модель Організації Об’єднаних Націй. Захід є віртуальною моделлю нового формату міжнародних відносин та віртуальним тренінгом щодо розв’язання міжнародних конфліктів, притаманних світовій спільноті у ХХІ ст.
Серед учасників VI KIMUN були представники дипломатичного корпусу різних країн світу в Україні. Серед учасників – і майбутні дипломати, студенти-міжнародники вищих навчальних закладів України.
Почесним гостем заходу стала дружина Президента країни Марина Порошенко, яка, звертаючись до студентства, висловила сподівання, що нове покоління української молоді буде активним учасником державотворення в Україні.
У роботі VI KIMUN активну участь узяла студентка першого курсу Інституту міжнародних відносин НАУ – Валентина Редько, що навчається за спеціальністю «Міжнародний бізнес» (кафедра міжнародних економічних відносин і бізнесу ІМВ НАУ).
Під час роботи VI KIMUN  особлива увага була зосереджена на пошуку алгоритмів вирішення реальних проблем світової цивілізації. Тематикою роботи стали: «Сучасні виклики стабільності й розвитку».
Було розглянуто низку актуальних питань:
Культурна дипломатія. Світ після 2015 року.
Вплив технологізації на розвиток культури та збереження культурної спадщини.
Доступність освіти.
Імплементація та виконання міжнародних договорів як основний елемент системи захисту й охорони навколишнього середовища (Кіотський протокол).
Студентка ІМВ Валентина Редько представляла Федеративну Республіку Німеччину. Поряд із віртуальними «представниками» Республіки Куби, Французької Республіки та Республіки Індії вона виборола звання «кращого делегата» та мала честь зачитати прийняту резолюцію VI KIMUN на віртуальному «закритті засідання Генеральної Асамблеї ООН».
Валентина була нагороджена іменним сертифікатом VI KIMUN .