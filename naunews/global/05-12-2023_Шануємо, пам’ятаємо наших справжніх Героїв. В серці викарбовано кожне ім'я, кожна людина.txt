Заголовок: Шануємо, пам’ятаємо наших справжніх Героїв. В серці викарбовано кожне ім'я, кожна людина
Дата: 05/12/2023
URL: https://nau.edu.ua/ua/news/2023/12/shanuemo-pam’yataemo-nashih-spravzhnih-geroiv-v-sertsi-vikarbovano-kozhne-imya-kozhna-lyudina.html
==================================================

5 грудня, напередодні Дня збройних сил України, у Авіакосмічному ліцеї імені Ігоря Сікорського НАУ відбулося відкриття меморіальної дошки В'ячеславу Єрку (19 серпня 1985 — 24 лютого 2022) – випускнику ліцею 2002 року, полковнику Повітряних Сил, льотчику-винищувачу І класу, командиру льотної ескадрильї 40 бригади тактичної авіації "Привід", Герою України.
Самовідданим виконанням бойових завдань по захисту своєї Батьківщини полковник В’ячеслав Єрко за перший день війни збив 3 ворожих літака та ціною власного життя не допустив нанесення авіаційних ударів авіацією противника по важливим державним і військовим об’єктам, позиціям Сил Оборони України та об’єктам критичної інфраструктури міста Києва і Київської області.
Указом Президента України №338/2022 за особисту мужність і героїзм, виявлені у захисті державного суверенітету та територіальної цілісності України, самовіддане служіння Українському народу присвоєно звання Герой України з удостоєнням ордена “Золота Зірка” полковнику В’ячеславу Єрку (посмертно).
На відкритті меморіальної дошки були присутні мати Героя, рідні, одногрупники по АКЛ НАУ, однокурсники по Харківському інституту Повітряних Сил та Інституту авіації та протиповітряної оборони Національного університету оборони України ім. Івана Черняховського, побратими та друзі В'ячеслава, представники ректорату НАУ, вчителі та учні ліцею.
Право відкрити дошку було надано матері Героя Олені Володимирівні та одногрупнику по ліцею Денису Потапову.
Присутні, схиливши голови в хвилині мовчання, віддали данину шани світлій пам’яті В'ячеслава та всіх воїнів, загиблих у боротьбі за свободу, територіальну цілісність та єдність України.
В.о. проректора з наукової роботи та інноваційного розвитку НАУ Ксенія Семенова висловила велику вдячність матері В'ячеслава за те, що виховала людину з великим серцем – сміливу, відважну, рішучу, людину зі справжніми цінностями, справжнього патріота України, який віддав за неї найдорожче – своє життя, захищаючи столицю нашої країни та кордони Держави. Втрата кожної люди невимовно болить…
Відтепер пам’ятний знак на стіні ліцею буде постійним спогадом нам і наступним поколінням про патріотизм і героїчний подвиг випускника ліцею та захисника рідної Батьківщини.
Світла пам’ять про нашого Героя назавжди залишиться у наших серцях.