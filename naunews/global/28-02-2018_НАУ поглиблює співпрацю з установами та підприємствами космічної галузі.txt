Заголовок: НАУ поглиблює співпрацю з установами та підприємствами космічної галузі
Дата: 28/02/2018
URL: https://nau.edu.ua/ua/news/1/2/nau-pogliblyue-spivpratsyu-z-ustanovami-ta-pidpriemstvami-kosmichnoi-galuzi.html
==================================================

В авіакосмічний галузі існує жорстка конкуренція, щоб не втратити позицій у цих перегонах українським освітянам, науковцям та виробникам слід об’єднати зусилля.
Про це під час круглого столу «Впровадження новітніх космічних технологій в освітньо-наукову діяльність НАУ», який відбувся на площадці НАУ, дискутували вітчизняні фахівці авіакосмічної галузі.
У заході взяли участь в.о. ректора В. Ісаєнко, проректор з наукової роботи В.Харченко, начальник відділу міжнародних зв’язків НАУ В. Тимохін, провідні науковці авіакосмічної галузі. Серед запрошених гостей були керівники провідних вітчизняних установ і підприємств космічної галузі, зокрема, заступник голови ДКАУ В.Міхєєв, директор ДП "Виробниче об’єднання “Київприлад” О. Осадчий, директор – головний конструктор казенного підприємства спеціального приладобудування "Арсенал" М. Лихоліт, керівник державного науково-дослідного підприємства “Конекс” Л.Варіченко, генеральний директор компанії «Інфозахист» К.Сігнаєвський, генеральний Директор компанії «Ноосфера» М.Рябоконь та інші.
-Хотілось би, щоб наша зустріч надала бачення напряму спільного руху, позначила етапи нашої співпраці, дала можливість подивитися з оптимізмом в найближче майбутнє і намітити спільні перспективні проекти, що принесуть успіх, допоможуть підняти  галузь, покращити якість підготовки кадрів, підвищити  імідж нашої космічної і авіаційної держави, - зазначив В.Ісаєнко, розпочинаючи захід.
Учасники круглого столу обмінялися позитивним досвідом співпраці установ і підприємств з вітчизняними вишами, обговорили ефективні шляхи фінансування профільних досліджень. Зокрема, заступник голови Державного космічного агентства України Володимир Міхєєв звернув увагу на актуальність об’єднання зусиль НАУ та ДКАУ з питань спільних розробок космічних технологій та міжнародного співробітництва в космічній галузі.
-Запит на нашу продукцію є, а відтак є широке поле, де випускники НАУ можуть себе проявити, -  зазначив керівник “Київприлад” О. Осадчий. - Ми можемо разом з фахівцями НАУ створювати конкурентоздатні продукти, з якими можна вийти на ринки.
На зустрічі йшлося і про залучення НАУ до розв’язання задач підприємств, пов’язаних з розробкою завдань виробника-замовника, а також про реалізацію спільних проектів. Експерти обговорили питання об’єднання зусиль щодо створення замкнутого циклу «освіта-наука-виробництво», з впровадженням науково-технічних розробок, у тому числі, в різних країнах світу.
-У нас в розробці знаходиться  низка проектів для космічної галузі, де могли б проявити себе вчені НАУ, а студенти – попробувати свою професію, - директор "Арсеналу" М. Лихоліт.
Учасники дискусії констатували, що об’єднання ресурсів установ і підприємств з НАУ стане важливим кроком для реалізації потенціалу науковців і виробників, корисним для обох сторін і для держави в цілому.