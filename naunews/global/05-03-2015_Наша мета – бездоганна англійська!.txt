Заголовок: Наша мета – бездоганна англійська!
Дата: 05/03/2015
URL: https://nau.edu.ua/ua/news/2015/3/nasha-meta-–-bezdoganna-anglijska.html
==================================================

3 березня  2015  року викладачі кафедри іноземних мов і прикладної лінгвістики Гуманітарного інституту зі студентами стали учасниками семінару, присвяченого вдосконаленню навичок англійського розмовного мовлення, що відбувся у Ресурсному центрі викладачів англійської мови у приміщенні Києво-Могилянської Академії.  Семінар пройшов під керівництвом молодого, але досвідченого фахівця зі США Емілі Магазінер. Учасники зосередилися на особливостях розмовного мовлення, складнощах розуміння молодіжного та професійного сленгу, діалектних відмінностях англійської мови. Для студентів, які прийшли на семінар, цінним досвідом була можливість спілкування англійською з носієм мови.
Викладачі кафедри іноземних мов та прикладної лінгвістики пишаються багаторічною співпрацею з Ресурсним центром, що був організований завдяки спільним зусиллям Американської Ради з міжнародної освіти та посольства США і плідно співпрацює з такими організаціями, як TESOL-Україна, Міжнародний Корпус Миру, Фулбрайт–Україна тощо.