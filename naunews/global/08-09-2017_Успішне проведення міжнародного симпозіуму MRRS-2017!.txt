Заголовок: Успішне проведення міжнародного симпозіуму MRRS-2017!
Дата: 08/09/2017
URL: https://nau.edu.ua/ua/news/2017/9/uspishne-provedennya-mizhnarodnogo-simpoziumu-mrrs-2017.html
==================================================

29-31 серпня 2017 р. в залі засідань Вченої ради НАУ з проходили засідання 5-го Міжнародного IEEE симпозіуму «Microwaves, Radar and Remote Sensing». На короткій церемонії відкриття симпозіуму учасників привітали в.о. ректора НАУ Володимир Ісаєнко, голова Вченої ради, проректор Валерій Чепіженко – голова оргкомітету і директор ННІАН Ігор Мачалін – заступник голови оргкомітету.
Організатор симпозіуму - кафедра електроніки ННІАН і SP/AES IEEE Chapter. Головою симпозіуму за традицією був професор Фелікс Яновський. Голова програмного комітету – доцент Юлія Авер’янова. Протягом 3-х днів було заслухано 60 доповідей, з яких 34 зробили українці (11 – з НАУ), а решта науковці з Китаю, Ірану, Німеччини, Туреччини, Мексики, Росії, США, Італії, Індії, В’єтнаму і Катару. Тобто 43% статей були з-за закордону. Це дуже високий показник для будь-якої міжнародної конференції. Якщо ж врахувати громадянство співавторів зроблених доповідей, то до списку країн слід додати Австралію, Данію, Францію, Велику Британію, Фінляндію і Гонконг, всього 18 країн. Це менше, ніж на наших конференціях MRRS, які відбувалися до 2014 року, але мабуть більше, ніж на інших фахових конференціях в Україні.
Відбувся конкурс на кращу статтю і доповідь серед молодих учених, який спонсорувався EuMA – Європейською мікрохвильовою асоціацією. Першу премію міжнародне журі віддало Adnan Saeed з Берлінського технічного університету, Німеччина. Дві другі премії присуджено Євгену Червоняку, аспіранту НАУ, Київ, Україна і Deniz Kutluay з міста Ізмір, Туреччина. Три треті премії отримали Francesca Ortolani з університету Sapienza, Рим, Італія, а також двоє українців – Ірина Пєстова з Наукового центру аерокосмічних досліджень Землі Інституту геологічних наук НАНУ, Київ і Юрій Волк з Сумського державного університету, м. Суми. Крім того, приз журналу «Sensors» за кращу доповідь присуджено к.ф.-м.н. Марії Антюфєєвій з кафедри радіофізики Харківського національного університету імені В.Н. Каразіна, Україна.
Учасники конференції відвідали музей НАУ, навчальний ангар, а також Державний музей авіації НАУ. На них сильне враження справила його унікальна експозиція. Церемонія закриття з врученням нагород переможцям відбулася протягом Conference Dinner в історичному центрі Києва. Організатори заслужено отримали багато схвальних відгуків від учасників конференції.