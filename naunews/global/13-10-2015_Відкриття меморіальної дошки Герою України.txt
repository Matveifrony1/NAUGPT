Заголовок: Відкриття меморіальної дошки Герою України
Дата: 13/10/2015
URL: https://nau.edu.ua/ua/news/2015/10/vidkrittya-memorialnoi-doshki-geroyu-ukraini.html
==================================================

13 жовтня 2015 року в Національному авіаційному університеті відбулося відкриття меморіальної дошки Герою України, Герою Небесної Сотні Андрію Михайловичу Цепуну. Він, закінчивши фізико-математичний клас ліцею №100, навчався на радіофакультеті КМУЦА.  З перших днів був на Майдані. Загинув у 2014 р. Похований в с. Кожухівка Васильківського району.
Жовтневе сонце скупе на тепло. Але нестерпно пекучими були стримувані сльози в очах у матері Героя Лідії Іванівни, дружини Юлії та 10-літнього сина Владислава.
Під час подій на Майдані хтось сказав, що загиблі Герої Небесної Сотні одразу возносяться в голубу глибінь неба і спостерігають за нами, чи гідно ми відстоюємо незалежність і гідність нашої України, за яку вони віддали свої життя. Тому вони з неосяжної висоти, мабуть, почули і слова в. о. ректора НАУ Рімвідаса Хращевського.  Він підкреслив, що меморіальну дошку відкрито на знак вшанування пам’яті Героя. Проте він переконаний, що найкраще пам’ять бійця Небесної Сотні ми зможемо пошанувати, побудувавши таку Україну, за яку Андрій Цепун віддав своє молоде життя. До цих слів приєдналася й заступник начальника управління культури, туризму, та охорони культурної спадщини Солом’янської РДА. З теплими та зворушливими словами про Андрія Цепуна перед учасниками зворушливого заходу виступили гості.
Їєромонах Михаїл Української Православної Церкви  Київського патріархату відслужив панахиду за Героями Небесної Сотні.
Поки українська земля народжує таких героїв, як Андрій Цепун, Україна буде вільна і незалежна. Завжди!