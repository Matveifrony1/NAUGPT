Заголовок: Студентки Національного авіаційного університету серед переможців  Всеукраїнського конкурсу студентських наукових робіт зі спеціальності 191 «Архітектура та містобудування»
Дата: 30/03/2021
URL: https://nau.edu.ua/ua/news/2021/3/studentki-natsionalnogo-aviatsiynogo-universitetu-sered-peremozhtsiv-vseukrainskogo-konkursu-studentskih-naukovih-robit-zi-spetsialnosti-191-arhitektura-ta-mistobuduvannya.html
==================================================

23 березня 2021 року в Харківському університеті будівництва та архітектури, який був базовим навчальним закладом з проведення ІІ туру Всеукраїнського конкурсу студентських наукових робіт зі спеціальності 191 «Архітектура та містобудування», відбулася підсумкова конференція у дистанційному форматі.
Були представлені 125 наукових робіт з шості професійних спрямувань, зокрема, 17 робіт з «Містобудування», 22 роботи з «Архітектури будівель і споруд».
Учасниками конференції були здобувачі вищої освіти ФАБД НАУ – Марія Чернишева (Ар-403Б) та Катерина Коробко (Ар-303Б), які навчаються за спеціальністю 191 «Архітектура та містобудування», та Юлія Розналевич (Дз-101М), яка навчається за спеціальністю 022 «Дизайн».
На розгляд конкурсних комісій були представлені результати наступних досліджень:
– з професійного спрямування «Містобудування» – «Містобудівна роль фізкультурно-спортивних зон закладів вищої освіти у контексті сталого розвитку», шифр роботи «Відрада-спорт» (автори – Марія Чернишева, Катерина Коробко). Робота виконана під керівництвом – к. т. н., с. н. с., Дійсного члена Академії будівництва України, доцента кафедри основ архітектури, дизайну та містобудування Галини Агєєвої;
– з професійного спрямування «Архітектура будівель та споруд» – «Особливості використання списаних Airbus A380 та Іл-86 під гуртожитки ЛА НАУ», шифр роботи «Graft-sport» (автор – Юлія Розналевич). Робота виконана під керівництвом к. арх., доцента кафедри дизайну інтер’єрів Лілії Гнатюк.
Високі рейтинги обох робіт (за оцінками рецензентів: «Відрада-спорт» – 1 з 17, «Graft-sport» – 5 з 22) свідчать про актуальність проблем розвитку соціального середовища закладів вищої освіти; новизну та оригінальність ідей та підходів до їх вирішення; здатність здобувачів вищої освіти НАУ до розв’язання складних задач у сфері містобудування та архітектури.
Студентки Марія Чернишева, Катерина Коробко посіли 2-е місце (професійне спрямування «Містобудування»), Юлія Розналевич – 3-е місце (професійне спрямування «Архітектура будівель і споруд») у ІІ турі Всеукраїнського конкурсу студентських наукових робіт зі спеціальності 191 «Архітектура та містобудування».
Вітаємо дослідниць, наукових керівників, кафедру основ архітектури, дизайну та містобудування, кафедру дизайну інтер’єрів, Факультет архітектури, будівництва та дизайну, Національний авіаційний університет з перемогою!