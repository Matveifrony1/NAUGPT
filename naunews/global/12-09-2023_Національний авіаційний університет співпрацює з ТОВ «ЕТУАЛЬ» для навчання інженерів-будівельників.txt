Заголовок: Національний авіаційний університет співпрацює з ТОВ «ЕТУАЛЬ» для навчання інженерів-будівельників
Дата: 12/09/2023
URL: https://nau.edu.ua/ua/news/2023/9/natsionalniy-aviatsiyniy-universitet-spivpratsyue-z-tov-etual-dlya-navchannya-inzheneriv-budivelnikiv.html
==================================================

Кафедра комп’ютерних технологій будівництва та реконструкції аеропортів ФНСА НАУ давно налагодила зв’язки з рядом проєктних установ. Одна з найперспективніших — співпраця з однією з головних будівельних компаній України – ТОВ «ЕТУАЛЬ».
Інжинірингова компанія «ЕТУАЛЬ» вже понад 20 років здійснює проєктування, виготовлення, монтаж та обслуговування металоконструкцій будь-якої складності, відповідно до європейських стандартів якості. Працюючи з 1998 р., компанія реалізувала понад 60 будівельних об'єктів, серед яких заводи-гіганти з виробництва насіння, елеватори, олійно екстракційні заводи, тютюнові фабрики, завод з виробництва керамічної плитки, кондитерські фабрики, м'ясопереробні комплекси, ряд офісних та складських будівель тощо.
На базі виробничих потужностей власного заводу будівельних конструкцій, працює сучасний лабораторний корпус для випробування металевих конструкцій, у складі якого є експериментальне обладнання провідних світових виробників.
В рамках Договору про співробітництво між НАУ та ТОВ «ЕТУАЛЬ», здобувачі вищої освіти спеціальності 192 «Будівництво та цивільна інженерія» ОПП «Промислове і цивільне будівництво» та науково-педагогічні працівники кафедри КТБРА отримують унікальну можливість використати виробничу базу ТОВ «ЕТУАЛЬ» для проведення навчального процесу, проведення студентських практик, здійснення науково-дослідної, проєктної роботи та експериментальних випробувань для дисертаційних досліджень.
В перспективі — організація може забезпечити роботою молодих фахівців-випускників НАУ, які пройшли індивідуальну підготовку за замовленням та на конкретних робочих місцях ТОВ «ЕТУАЛЬ».
Така тісна співпраця дає можливість кафедрі комп’ютерних технологій будівництва та реконструкції аеропортів НАУ найширше використати всі можливості та активи для комплексної підготовки інженерів-будівельників.