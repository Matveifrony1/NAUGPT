Заголовок: Справжня легенда в стінах НАУ
Дата: 05/12/2023
URL: https://nau.edu.ua/ua/news/2023/12/spravzhnya-legenda-v-stinah-nau.html
==================================================

Герой України, генконструктор КБ «Луч» Олег Коростельов разом з Національною асоціацією підприємств оборонної промисловості України започаткували системну підтримку студентів технічних спеціальностей НАУ.
5 грудня до Національного авіаційного університету завітала команда
Національної асоціації підприємств оборонної промисловості України
. Почесним гостем став Герой України, генеральний конструктор і директор державного підприємства «ДП Київське конструкторське бюро «Луч» Олег Петрович Коростельов.
Головною метою візиту стало підписання угоди про співробітництво НАУ з Національною асоціацією підприємств оборонної промисловості України. Одним із перших кроків такої співпраці стало виділення Асоціацією 10 стипендій для підтримки здобувачів вищої освіти НАУ. На урочистому нагородженні стипендіатів в залі Вченої Ради Голова комісії з реорганізації НАУ, в.о. ректора Володимир Шульга відзначив: «Олег Петрович Коростельов є одним із лідерів української оборонної галузі й насамперед «батьком» таких проєктів української ракетної програми як «Нептун», «Вільха» та «Стугна». Нам дуже приємно, що Олег Петрович та команда Національної асоціації підприємств оборонної промисловості України відвідали університет і надали підтримку нашим студентам. Ми дуже пишаємося, що він є випускником нашої Альма-матер і почесним доктором НАУ».
Користуючись нагодою, Володимир Шульга вручив Олегу Петровичу Коростельову Диплом почесного доктора НАУ: відповідне рішення Вчена Рада Університету прийняла ще 16 червня 2021 року. У своєму виступі генеральний конструктор конструкторського бюро «Луч» Олег Коростельов відзначив важливість НАУ у підготовці інженерів технічних спеціальностей і на особистому прикладі розповів студентам про вагу фундаментальних знань для персонального зростання. Він з теплотою згадав свої студентські роки, проведені в НАУ, і побажав всім студентам успіхів у навчанні. Під час вручення стипендіатам сертифікатів заступник голови Національної асоціації підприємств оборонної промисловості України Сергій Висоцький зазначив, що головним мотивом є підтримати студентів технічних спеціальностей НАУ, щоб вони могли максимально сконцентруватися на навчанні і здобувати фундаментальні знання.
Так, виплата 10 стипендій буде здійснюватися щомісячно протягом другого семестру 2023-2024 навчального року. Розмір стипендії складає 15 000 грн для студентів і 20 000 грн для аспірантів (з урахуванням всіх відрахувань згідно з Податковим кодексом України) на місяць на одну особу. Також обрані стипендіати мають підготувати наукову роботу обсягом до одного друкованого аркуша за напрямом наукових та освітніх інтересів НАОПУ. У завершальній частині заходу, відповідаючи на питання здобувачів вищої освіти, Олег Петрович Коростельов детально зупинився на проблемах, які стоять перед українською оборонною промисловістю в умовах війни, і висловив сподівання, що його Альма-матер буде і надалі залишатися головною кузнею кадрів для вітчизняного авіа- та ракетобудування. Герой України також позитивно відреагував на пропозицію студентів очолити Наглядову раду НАУ в якості освітнього експерименту Міністерства освіти і науки України.