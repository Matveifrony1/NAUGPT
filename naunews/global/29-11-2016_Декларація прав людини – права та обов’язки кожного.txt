Заголовок: Декларація прав людини – права та обов’язки кожного
Дата: 29/11/2016
URL: https://nau.edu.ua/ua/news/2016/11/deklaratsiya-prav-lyudini-–-prava-ta-obov’yazki-kozhnogo.html
==================================================

Напередодні Всеукраїнського тижня права 28 листопада 2016 року в загальноосвітній школі І-ІІІ ступенів № 158 Дніпровського району м. Києва пройшла зустріч старшого викладача кафедри теорії та історії держави і права Навчально-наукового Юридичного інституту Ірини Тимкович з учнями 11 класу.
Захід пройшов у формі бесіди. Обговорювалися передумови розробки і прийняття 10 грудня 1948 року Генеральною Асамблеєю ООН важливого міжнародного акту – Загальної декларації прав людини, якою проголошено основні права і свободи людини та запроваджено єдину міжнародну систему захисту цих прав.
Учасники дискусії дійшли висновку, що права людини виступають невід’ємним елементом людської особистості та її життя в усіх проявах. Відтак, процес реалізації прав людиною виступає важливою проблемою як внутрішнього, так і зовнішнього правового розвитку окремої держави та світової спільноти. А повноцінне і різнобічне забезпечення прав людини є тим критерієм, за яким оцінюється досягнутий рівень правового порядку суспільства.