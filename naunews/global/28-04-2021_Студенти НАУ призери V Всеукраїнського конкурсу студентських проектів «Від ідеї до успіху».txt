Заголовок: Студенти НАУ призери V Всеукраїнського конкурсу студентських проектів «Від ідеї до успіху»
Дата: 28/04/2021
URL: https://nau.edu.ua/ua/news/2021/4/studenti-nau-prizeri-v-vseukrainskogo-konkursu-studentskih-proektiv-vid-idei-do-uspihu.html
==================================================

14-15 квітня 2021 року відбувся V Всеукраїнський конкурс студентських проектів «Від ідеї до успіху» в режимі відео-конференції на базі Національного університету біоресурсів і природокористування України МОН України.
Модератор конкурсу, завідувач кафедри виробничого та інвестиційного менеджменту, член-кореспондент НАН України, доктор економічних наук, професор Шинкарук Лідія Василівна наголосила на головній меті конкурсу - наданні можливості молоді реалізувати свій потенціал через розробку власних проєктів та презентацію їх професіоналам у сфері бізнесу.
Від профільної кафедри економіки та бізнес-технологій ФЕБА НАУ до участі у конкурсі було подано бізнес-проєкти студентів 3 курсу спеціальності 076 «Підприємництво, торгівля та біржова діяльність»:
- бізнес-проєкт «Education, Work and Study» Козел Вікторії та Коломійця Дмитра, цілеорієнтований на модернізацію кадрового рекрутингу та дуально перекваліфікації персоналу на основі започаткування універсального мобільного сервісу (наукові керівники: д.е.н. професор Ушенко Н.В., к.е.н, доцент Терещенко Е.Ю.);
- бізнес-проєкт «EasyCourses» Ковальчук Ольги, який спрямований на покращення доступності та зручності корпоративного навчання (науковий керівник: к.е.н, доцент Школенко О.Б.).
За результатами відбіркового туру загалом до фіналу пройшли 10 проєктів, серед яких бізнес-проєкт «Education, Work and Study» студентів 3 курсу ФЕБА НАУ Козел Вікторії та Коломійця Дмитра.
Представлений проєкт отримав схвальну оцінку журі з представників бізнесу. За результатами, студенти були нагороджені дипломом ІІІ ступеня, а також отримали консультації щодо реалізації свого проєкту. Наукові керівники були відзначені подяками від оргкомітету конкурсу.
Завідувач випускової кафедри економіки та бізнес-технологій НАУ Наталя Ушенко відзначила, що такі практично-орієнтовані досягнення займають особливо почесне місце серед інших наявних досягнень наших послідовників, оскільки пріоритетно відображають комплекс набутих компетентностей зі спеціальності «Підприємництво, торгівля та біржова діяльність» та інноваційну складову.
Ми пишаємося таким суттєвим практично-орієнтованим досягненням та успішністю наших студентів.
Вітаємо переможців та наукових керівників з перемогою!
Бажаємо нових перемог та конкурентоспроможних інноваційних проєктів в майбутньому!