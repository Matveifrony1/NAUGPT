Заголовок: Для студентів-юристів НАУ відбувся майстер-клас від керуючого партнера юридичної фірми «ENGARDE» Ірини Назарової
Дата: 14/04/2022
URL: https://nau.edu.ua/ua/news/2022/3/dlya-studentiv-yuristiv-nau-vidbuvsya-mayster-klas-vid-keruyuchogo-partnera-yuridichnoi-firmi-engarde-irini-nazarovoi.html
==================================================

Нещодавно, здобувачам вищої освіти Юридичного факультету (ЮФ) Національного авіаційного університету було проведено майстер-клас на тему «Міжнародно-правові наслідки військової агресії Росії проти України». Спікером заходу виступила керуючий партнер юридичної фірми «ENGARDE», адвокат, член Міжнародного арбітражного суду Міжнародної торгової палати (ICC), голова Комітету з альтернативних вирішень спорів Асоціації правників України, кандидат юридичних наук Ірина Назарова.
Виступаючи перед присутніми, Ірина Назарова:
- розкрила види міжнародно-правової відповідальності;
- проаналізувала основні положення Резолюції ООН від 2 березня 2022 року, яка засуджує агресію РФ, залучення Білорусі до незаконного застосування сили проти України;
- зосередила увагу на основних аспектах проміжного Рішення Міжнародного Суду ООН (справа щодо геноциду), яким, зокрема, зобов’язано Росію негайно припинити бойові дії тощо.
Цікавими, з точки зору практичного застосування, були питання про міжнародні форми, в яких Україна може здійснювати ефективний правовий захист проти Росії: Міжнародний Суд ООН, Міжнародний Кримінальний Суд, Європейський суд з прав людини та створення Спеціального Трибуналу для покарання за злочини агресії проти України. Всі зазначені форми мають охопити 4 види міжнародних злочинів: злочини агресії, воєнні злочини, злочини проти людяності, акти геноциду.
На завершення заходу спікер відповіла на запитання студентів та надала їм поради щодо побудови кар’єри у сфері юриспруденції.