Заголовок: Урочисте засідання Вченої ради Національного авіаційного університету
Дата: 25/04/2019
URL: https://nau.edu.ua/ua/news/2019/4/urochiste-zasidannya-vchenoi-radi-natsionalnogo-aviatsiynogo-universitetu.html
==================================================

25 квітня 2019 року відбулось урочисте засідання Вченої ради університету під час якого Надзвичайному і Повноважному Послу Канади в Україні Роману Ващуку присвоєно звання «Почесний доктор Національного авіаційного університету».
У засіданні взяли участь ректор Володимир Ісаєнко, директор Інституту ІКАО НАУ Галина Суслова, голова Державної авіаційної служби України Олександр Більчук, перший віце-президент Державного підприємства «Антонов» Юрій Кордянін, члени Вченої ради, викладачі та студенти університету.
Директор Інституту ІКАО Галина Суслова представила трудову діяльність Надзвичайного і Повноважного Посла Канади в Україні. Ректор Володимир Ісаєнко вручив Роману Ващуку мантію та диплом «Почесний доктор Національного авіаційного університету».
Почесний доктор НАУ Роман Ващук звернувся до присутніх з академічною промовою, в якій, зокрема, зазначив: «Мій головний посил – в України є величезний потенціал співробітництва з Канадою як в літакобудуванні, так і в космічній галузі, включно з можливостями космодрому в Канаді, який би запускав українські ракети». Він також згадав про співпрацю НАУ з канадським Канадор Коледжем та підписаний Меморандум між НАУ, ДП «Антонов» та Норc Бей Аеропортом (Канада) щодо модернізації літаків Ан-2. Надзвичайний і Повноважний Посол Канади в Україні подякував за честь бути Почесним доктором НАУ.
Голова Державіаслужби Олександр Більчук зазначав, що «співпраця України та Канади в авіаційній галузі має конкретні результати. Наприклад, наш літак АН-132Д оснащено двигунами, спроектованими та виробленими у Канаді».
Перший віце-президент Державного підприємства «Антонов» Юрій Кордянін наголосив, що «наше підприємство має багато спільних проектів з авіаційними підприємствами Канади. Серед них і проект щодо модернізації літака Ан-2, ініціатором якого виступила саме канадська сторона. Завдячуючи особистій увазі пана Посла, ми активно працюємо в цьому напрямку. Вже підписано декілька протоколів і меморандумів щодо реалізації цього проекту».
Долучення Надзвичайного і Повноважного Посла Канади в Україні Романа Ващука до авіаційної спільноти та освітянського колективу НАУ  є ще одним підтвердженням зростання міжнародного іміджу нашого університету.