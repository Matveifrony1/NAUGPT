Заголовок: Авіаційна спільнота звернулася до Президента України Володимира Зеленського: представники авіаційної галузі висловлюють підтримку НАУ і виступають за збереження університетом статусу національного
Дата: 09/10/2023
URL: https://nau.edu.ua/ua/news/2023/10/aviatsiyna-spilnota-zvernulasya-do-prezidenta-ukraini-volodimira-zelenskogo-predstavniki-aviatsiynoi-galuzi-vislovlyuyut-pidtrimku-nau-i-vistupayut-za-zberezhennya-universitetom-statusu-natsionalnogo.html
==================================================

Про це йдеться у
листі-зверненні
представників авіаційної спільноти, зокрема, профільних державних органів  та наукових установ України адресованому Президенту України Володимиру Зеленському, Голові ВРУ Руслану Стефанчуку, прем’єр-міністру України Денису Шмигалю та Міністру освіти і науки України Оксену Лісовому, який ініційовано за підсумками проведення науково-практичної конференції "Стан та перспективи використання існуючого парку транспортної авіації в інтересах України".
На конференції були присутні представники Державіаслужби, Головного управління державної авіації України, науково-дослідних установ, авіаремонтних організацій, експлуатантів повітряних суден тощо.
У листі висловлена незгода та засудження намірів МОН провести процес реорганізації Національного авіаційного університету (НАУ). Вказано, що це «зведе нанівець всі зусилля та результати розбудови авіаційної освіти і спричинить ряд проблем у авіаційній галузі держави».
Учасники конференції  також наголошують :
«Авторитет університету сьогодні є визнаним у багатьох країнах далекого та близького зарубіжжя (більше 50 країн), для яких протягом багатьох років здійснюється підготовка фахівців авіаційної галузі. Тому припинення цього процесу позначиться не тільки на долі слухачів-іноземців, а також на міжнародних відносинах закладу і галузі в цілому.
Вся ця відпрацьована, налагоджена та високоефективна система, яка продуктивно працює на розвиток освітньої, авіаційної та оборонної галузей може бути порушена, а то і зовсім зруйнована непродуманою реорганізацією. Насамперед це стосується втрати чинності сертифіката на підготовку Національним авіаційним університетом льотного складу, що практично зупинить підготовку пілотів в Україні».
«Конференція вважає недоцільною ліквідацію НАУ шляхом його реорганізації та створення нової юридичної особи", - йдеться у зверненні.
Нагадаємо, що проєкт розпорядження МОН щодо намірів  реорганізації НАУ та позбавлення його статусу національного було підготовлено та скеровано різним відомствам КМУ на погодження без відома НАУ, колективу університету та без рішення Вченої ради, що грубо порушує чинне законодавство України та гарантовані ним принципи автономії ЗВО.
Також нагадаємо, що Вченою радою НАУ на підставі звернення колективу Льотної Академії НАУ щодо відокремлення зі структури Національного авіаційного університету і звернення керівництва Харківського національного університету Повітряних сил імені Івана Кожедуба (щодо необхідності використання навчально-матеріальної бази Академії для виконання завдань із забезпечення обороноздатності країни та критичну необхідність у задоволенні потреб в підготовці авіаційного персоналу за міжнародними стандартами у рамках стратегії розвитку авіації України)
було прийнято рішення
про передачу цілісного майнового комплексу Льотної академії Національного авіаційного університету до сфери управління Міністерства оборони України як відокремленого структурного підрозділу Харківського національного університету Повітряних сил імені Івана Кожедуба.
Розроблений на основі рішення Вченої ради НАУ
проєкт Розпорядження КМУ скеровано на погодження
до Міносвіти та КМУ.