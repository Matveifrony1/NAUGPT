Заголовок: Останній дзвоник у столичному Авіакосмічному ліцеї ім. І. Сікорського НАУ
Дата: 01/06/2018
URL: https://nau.edu.ua/ua/news/1/6/ostanniy-dzvonik-u-stolichnomu-aviakosmichnomu-litsei-im-i-sikorskogo-nau.html
==================================================

31 травня 2018 р. на території НАУ відбулося свято останнього дзвоника для випускників Авіакосмічного ліцею ім. І. Сікорського НАУ. Свято водночас і радісне, і дещо сумне. Адже відбувалося прощання з безтурботним дитинством і молоді люди вирушали у самостійне, доросле життя. Цьогоріч дітей із 401-405 груп випускали їхні класні керівники: Людмила Голікова, Аліна Анфілова, Вікторія Гетьман, Оксана Чайковська та Руслана Середа.
У заході взяли участь проректори НАУ, директори інститутів, декани факультетів, працівники управління освіти, вчителі, батьки та гості.
«Це свято є найяскравішим для наших 119 випускників. Сподіваюся, що ті знання, які ви засвоїли в ліцеї та які дали вам ваші педагоги – ви з гордістю понесете в майбутнє студентське життя, - відкриваючи свято, сказала директор Авіакосмічного ліцею Галина Земляна. - Сподіваюся, що запорукою вашого успіху стане студентський квиток НАУ. Шановні батьки, я впевнена, що ті родинні традиції, які були закладені у ваших сім’ях, ваші діти будуть продовжувати й ви зможете ними пишатися. Дорогі колеги – щиро дякую вам за співпрацю!».
Від імені науково-педагогічного складу НАУ до присутніх звернувся із вітальним словом проректор із навчальної та виховної роботи, професор Артур Гудманян.
«Бажаю вам безхмарного неба, адже ви ступаєте на нову, невідому вам дорогу. Хотів би також, щоб більшість із вас у вересні цього року стали студентами нашого університету».
Зворушливими були вірші, які прочитали майбутні маленькі ліцеїстки шестирічні Марійка та Діанка, а також теплі слова сказані на адресу вчителів від імені усіх батьків подружжям Маєвських. У 2006 р. Володимир Анатолійович та Катерина Омелянівна із хвилюванням проводжали зі стін ліцею у доросле життя свого старшого сина Юрія (який згодом закінчив НАУ), а нині настав час і їхнього молодшого сина – випускника ліцею Дмитра.
Право дати останній дзвоник було надано претендентам на золоту медаль Поліні Федоренко та Кирилу Зайцеву.
Важко було стримати сльози, коли зазвучала музика і випускники закружляли у вальсі. Хлопці ліцеїсти запросили також до танцю своїх мам та класних керівників. Завершилося свято проходженням випускників під своєрідним містком із вишитих рушників, котрий утворили мами ліцеїстів. Згодом юнаки й дівчата випустили в небо блакитні повітряні кульки та білих голубів, що символізувало початок нового етапу в їх житті.
Сподіваємося, нового, високого злету.