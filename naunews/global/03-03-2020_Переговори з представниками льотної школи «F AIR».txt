Заголовок: Переговори з представниками льотної школи «F AIR»
Дата: 03/03/2020
URL: https://nau.edu.ua/ua/news/2020/berezen/peregovori-z-predstavnikami-lotnoi-shkoli-f-air.html
==================================================

З робочим візитом НАУ відвідали представники чеської льотної школи «F AIR»: керівник філії Іржі Прохаска, менеджер з маркетингу Нікола Хакімі та представники «F AIR» в Україні Володимир і Тетяна Лобас. Переговори відбулись в рамках реалізації підписаної у листопаді 2019 року Угоди про співпрацю НАУ та «F AIR» щодо спільної підготовки пілотів за стандартами Європейської агенції безпеки авіації (EASA).
Ректор Володимир Ісаєнко зауважив, що на сьогоднішній зустрічі присутні фахівці Аерокосмічного факультету, Факультету аеронавігації, електроніки та телекомунікацій, Тренажерного центру НАУ, які й реалізовуватимуть з нашими чеськими колегами спільний проєкт.
Іржі Прохаска зазначив, що, як випускник Київського інституту інженерів цивільної авіації,  він дуже зацікавлений у співпраці з рідною Альма матер. «Наша компанія хоче дати вашим студентам найкращу підготовку, після якої вони зможуть одразу працювати у провідних авіакомпаніях не тільки України, а й Європи». Представники чеської льотної школи презентували навчальну програму для студентів НАУ для отримання  ліцензії EASA CPL.
Сторони обговорили організаційні питання проходження льотної підготовки студентами НАУ в чеській льотній школі; залучення українських інструкторів до навчання студентів у чеській школі; проведення спільних конференцій за участі авіакомпаній, що здійснюють авіаперевезення в Україні.
Представники «F AIR» відвідали кафедру аеродинаміки та безпеки польотів літальних апаратів Аерокосмічного факультету і поспілкувались з викладачами та студентами – майбутніми пілотами, презентували діяльність школи та відповіли на запитання студентів.