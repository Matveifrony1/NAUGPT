Заголовок: Студенти Факультету наземних споруд і аеродромів розширюють теоретичні знання предметної області
Дата: 17/10/2023
URL: https://nau.edu.ua/ua/news/2023/10/studenti-fakultetu-nazemnih-sporud-i-aerodromiv-rozshiryuyut-teoretichni-znannya-predmetnoi-oblasti.html
==================================================

Для забезпечення якісної підготовки здобувачів вищої освіти ОПП «Промислове і цивільне будівництво» Кафедрою комп’ютерних технологій будівництва та реконструкції аеропортів ФНСА НАУ було організовано виїзну екскурсію на завод металевих конструкцій ТОВ ЕТУАЛЬ МЕТАЛ. Захід проводився в рамках співпраці інжинірингової фірми ЕТУАЛЬ та Національного авіаційного університету (Договір № 2023/67/UA).
В ході візиту головний інженер заводу Шматков А.М. ознайомив присутніх з повним виробничим циклом з виготовлення металевих конструкцій – від роботи над конструкторською документацією до виходу готової монтажної одиниці. Студенти ознайомилися з сучасним обладнанням, відвідали лабораторні корпуси, склади металу та різні технологічні дільниці – нарізання металу, спеціалізованого високотехнологічного зварювання, складання, механічної обробки, очистки та фарбування та ін. Цікавим та жвавим було спілкування з керівництвом інжинірингової фірми та заводу, завідувачем лабораторії та працівниками підприємства, які залюбки відповідали на усі поставлені запитання. Майбутні фахівці отримали можливість на власні очі побачити «життя заводу», отримали незабутні емоції та корисний досвід взаємодії з потенційним роботодавцем.
Разом зі студентами до поїздки долучилися завідувач кафедри Антон Махінько, гаранти освітніх програм всіх рівнів, провідні викладачі кафедри КТБРА, зокрема курсів «Металеві конструкції», «Метали та зварювання», «Будівельні конструкції», «Комп’ютерні технології числового моделювання будівельних конструкцій» та ін., які перетворили пізнавальний захід на практично-орієнтоване інтегроване заняття. Бакалаври та магістри розширили теоретичні знання предметної області, поглибили дослідницькі компетентності та знання професійно орієнтованих дисциплін.