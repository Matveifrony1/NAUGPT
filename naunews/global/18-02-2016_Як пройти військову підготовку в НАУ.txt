Заголовок: Як пройти військову підготовку в НАУ?
Дата: 18/02/2016
URL: https://nau.edu.ua/ua/news/2016/2/yak-projti-vijskovu-pidgotovku-v-nau.html
==================================================

Відповідь на це запитання отримав кожен учасник бесіди, що її кафедра військової підготовки НАУ провела для студентів, які виявили бажання проходити військову підготовку.
Захід відбувся 17 лютого 2016 р. о 16.30 в Центрі культури та мистецтв НАУ. На нього були запрошені студенти ВНЗ усіх форм навчання 2-5 курсів та особи з освітньо-кваліфікаційним рівнем не нижче «Бакалавра».Від кафедри військової підготовки участь у заході взяли начальник кафедри військової підготовки полковник Олександр Водчиць, заступник начальника кафедри військової підготовки Ігор Чекед, заступник начальника кафедри з виховної роботи, полковник  Ігор Мороз.
Перед учасниками зі змістовною презентацією виступив полковник О. Водчиць. Він розповів, які документи треба подати, з чого складаються іспити з допризовної та фізичної підготовки та яку кількість балів слід набрати вступнику. Якщо кількість балів з фізичної підготовки недостатня, щоб отримати оцінку «залік», то кандидат на навчання не зараховується. Кандидати проходять також ретельний психологічний відбір, який ґрунтується на оцінці військової спрямованості, рівня нервово-психологічної стійкості та здатності до навчання. Під час подачі документів студенту видається направлення на проходження військово-лікарської комісії у військовому комісаріаті за місцем прописки. І нарешті всі кандидати повинні надати належно оформлені документ про середній бал навчання, а ті, що закінчили навчання – додаток до диплому.
Отже в підсумку необхідними умовами для вступу на кафедру військової підготовки є такі: необхідні медичні показники, відповідний середній бал навчання (за відсутності заборгованості), залік з фізичної підготовки, а також слід пройти професійно-психологічний відбір та набрати більше 50 балів з допризовної підготовки.
Після закінчення виступу полковник О. Водчиць відповів на численні запитання студентів. А відповідати було кому. В залі зібралося понад двісті кандидатів на вступ на навчання на кафедрі військової підготовки. І це не зважаючи на досить жорсткий відбір та високі вимоги. Проте цьому є пояснення: Україна хоче мати надійних захисників своїх рубежів, своєї незалежності.