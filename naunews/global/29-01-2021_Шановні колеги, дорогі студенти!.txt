Заголовок: Шановні колеги, дорогі студенти!
Дата: 29/01/2021
URL: https://nau.edu.ua/ua/news/2021/1/shanovni-kolegi-ta-studenti.html
==================================================

Учора в Національному авіаційному університеті пройшли вибори ректора. Явка склала рекордні 89,3%.
За мою кандидатуру студенти і співробітники університету, а також представники відокремлених структурних підрозділів НАУ віддали 63,9% голосів.
Для мене це - честь і виклик одночасно. Такий вотум довіри розцінюю як значну відповідальність, що беру на себе перед колективом і студентами Національного авіаційного університету.
Я дякую кожному, хто прийшов на дільниці і реалізував своє право на волевиявлення.
Висловлюю вдячність Організаційному комітету із проведення виборів ректора НАУ за професійність та організацію виборчого процесу на найвищому рівні.
На всіх 15 дільницях для голосування відбувалася відеофіксація, була забезпечена присутність 140 спостерігачів: від МОНУ, кандидатів, ГО та ЗМІ. Не було зафіксовано жодних порушень виборчого процесу.
Я також вдячний своїм опонентам - кандидату технічних наук, доценту Павлу Борсуку і доктору технічних наук, професору Рімвідасу Хращевському - за конструктивну передвиборчу боротьбу. Переконаний, що вони не відмовлять мені у пропозиції залишитися в НАУ та працювати на благо університету тепер уже у складі однієї команди.
Радію, що вибори в НАУ відбулися чесно, прозоро, демократично, а виборці, уперше за кілька попередніх років, мали можливість насправді вільно, без утисків та погроз, визначитися зі своїм кандидатом.
Завдання на посаді ректора, які я ставлю перед собою, зафіксовані у моїй програмі. Її реалізація відтепер – пріоритетне завдання адміністрації НАУ.
Запрошую до співучасті та плідної роботи кожного, хто відчуває в собі сили, натхнення і бажання повернути Національному авіаційному університету заслужене звання кращого в Україні вузу з підготовки спеціалістів авіаційної галузі, зокрема.
Вище НАУ - тільки небо!