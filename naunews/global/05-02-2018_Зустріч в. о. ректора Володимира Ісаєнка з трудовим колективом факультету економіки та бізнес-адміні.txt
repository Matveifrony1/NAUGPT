Заголовок: Зустріч в. о. ректора Володимира Ісаєнка з трудовим колективом факультету економіки та бізнес-адміністрування
Дата: 05/02/2018
URL: https://nau.edu.ua/ua/news/1/2/zustrich-v-o-rektora-volodimira-isaenka-z-trudovim-kolektivom-fakultetu-ekonomiki-ta-biznes-administruvannya.html
==================================================

29 січня 2018 року в. о. ректора НАУ Володимир Ісаєнко зустрівся із трудовими колективами кафедр логістики та маркетингу. Приводом для зустрічі стало створення на базі колишнього НН ІЕМ факультету економіки та бізнес-адміністрування.
Володимира Ісаєнка зустрів колектив кафедри логістики на чолі із завідувачем кафедри Марією Григорак. Керівник кафедри привітала поважного гостя і запропонувала оглянути приміщення, закріплені за новоствореним підрозділом. Володимир Ісаєнко особисто обійшов усі аудиторії та кабінети і оцінив якість зроблених там ремонтних робіт. Попутно очільник університету познайомився із працівниками кафедри та поцікавився їхніми першочерговими потребами. Викладачі кафедри логістики запевнили, що для них створені прекрасні умови для успішної роботи. А Володимир Ісаєнко пообіцяв, що поступово такі умови будуть створені на всіх кафедрах НАУ.
Завідувач кафедри логістики Марія Григорак розповіла про перспективні напрямки сучасної логістики та окреслила найближчі перспективи для кафедри та університету в цілому. Це, перш за все, – нова навчальна програма, а також проект договору із турецькими та польськими «вишами» у сфері авіаційної логістики, який може бути підписаний уже в березні цього року. Володимиру Ісаєнку подарували на згадку декілька видань з логістики, написаних співробітниками кафедри.
В. о. ректора також відвідав кафедру маркетингу. Він поспілкувався із співробітниками кафедри і поставив декілька питань щодо прийнятності умов роботи. Колектив висловив цілковите вдоволення умовами.
Після оцінки роботи викладацького складу Володимир Ісаєнко отримав можливість поспілкуватися із студентами обох кафедр та відповісти на питання, які їх цікавили. Серед  пріоритетних були проблеми температури у навчальних аудиторіях в зимовий період, покращення умов практичної підготовки  та використання інформаційних технологій у навчанні.
В. о. ректора розповів про роботи із енергозбереження, які постійно ведуться в університеті з метою покращення умов навчання. Серед них – заміна вікон, утеплення стін та контроль над рівнем опалення.
Відповіддю на питання про покращення умов практичної підготовки стало запровадження дуальної освіти. В. о. ректора окреслив основні переваги такого навчання та розповів про те, що уже зроблено у цьому напрямку.
Що ж до поліпшення умов використання інформаційних технологій у навчальному процесі, Володимир Ісаєнко зазначив, що комп’ютерна база університету не оновлювалася упродовж останніх 10 років. Тож коли адміністрація узялася вирішувати це питання, вона зіткнулася зі значною фінансовою проблемою. МОН виділяє певні кошти, університет також заробляє їх, але цього виявляється недостатньо. Для прикладу, у минулому році були закуплені 300 нових комп’ютерів, однак при потребі у 6000 для оновлення технічної бази усього університету це виявилося краплею в морі. Однією з альтернатив є забезпечення найближчим часом покриття всієї території НАУ wi-fi, завдяки чому студенти можуть користуватися інтернетом, працюючи на власних гаджетах. А тим часом робота у цьому напрямку буде невпинно вестися, щоб студентство мало кращі умови для навчання.
Наприкінці зустрічі в. о. ректора подякував співробітникам та студентам за увагу, пообіцяв взяти до уваги їхні проблеми і побажав успіхів у реалізації себе на благо університету та України.