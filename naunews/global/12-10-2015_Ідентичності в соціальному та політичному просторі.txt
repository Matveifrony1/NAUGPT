Заголовок: Ідентичності в соціальному та політичному просторі
Дата: 12/10/2015
URL: https://nau.edu.ua/ua/news/2015/10/identichnosti-v-soczialnomu-ta-politichnomu-prostori.html
==================================================

9 жовтня 2015 року на кафедрі соціології та політології Навчально-наукового Гуманітарного інституту відбувся круглий стіл «Ідентичності в соціальному та політичному просторі сучасного українського суспільства». Модераторами круглого столу виступили завідувач кафедри О. Хомерікі та професор кафедри Ю. Романенко.
У роботі взяли участь науковці та аспіранти нашого університету, а також Київського національного університету ім. Т. Шевченка і Класичного приватного університету м. Запоріжжя, зокрема: доктор соціологічних наук, професор факультету соціології Київського національного університету ім. Т. Шевченка Ю. Яковенко, кандидат соціологічних наук, докторант Класичного приватного університету міста Запоріжжя І. Святненко та аспіранти Київського національного університету імені Т. Шевченка О. Пархоменко і А. Тащенко.
Тематика і проблематика круглого столу стосувалася теоретичних і прикладних аспектів дослідження релігійних, етнічних, соціальних, професійних, сімейних, гендерних ідентичностей як носіїв соціально-групових властивостей на рівні різноманітних візуалізацій в соціальному та політичному просторі сучасного українського суспільства.
Модератори представили передісторію візуальної аналітики та соціології візуального символізму як напрямку теоретико-соціологічних, соціокультурних та соціально-психологічних досліджень, який є підгрунтям для ідентифікації ідентичностей з використанням візуального спостереження на засадах поєднання класичного та посткласичного соціологічного, політологічного, культурологічного, соціально-психологічного та інших напрямків гуманітарного знання.
Учасники круглого столу взяли активну участь в обговоренні монографії «Етнічні ідентичності в дзеркалах тілесності та практик харчування».