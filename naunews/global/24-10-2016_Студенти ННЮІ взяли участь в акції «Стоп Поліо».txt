Заголовок: Студенти ННЮІ взяли участь в акції «Стоп Поліо»
Дата: 24/10/2016
URL: https://nau.edu.ua/ua/news/2016/10/studenti-nnyui-vzyali-uchast-v-aktsii-stop-polio.html
==================================================

22 жовтня 2016 року, напередодні Всесвітнього дня боротьби з поліомієлітом, студенти Навчально-наукового юридичного інституту разом із відповідальною особою за навчально-виховну роботу Ніною Троцюк взяли участь у благодійній акції, головна мета якої – закликати батьків приводити дітей на планову вакцинацію проти поліомієліту, щоб захистити їх від ризику цієї хвороби.
Поліомієліт – дитячий спинномозковий параліч, інфекційне захворювання, зумовлене ураженням сірої речовини спинного мозку поліовірусом, яке характеризується переважно патологією нервової системи. А це в кінцевому підсумку спричиняє важку інвалідність.
Захід був ініційований організацією «Rotary Україна біля Арки дружби народів. Члени організації роздавали батькам інформаційні матеріали про вакцинацію від поліомієліту, а студенти розгорнули кількаметровий плакат із надписом «Стоп поліо» та вирушили через Пішохідний міст на Труханів острів. Родзинкою заходу став символічний політ над Дніпром активістів боротьби з поліомієлітом в Україні, в тому числі студентів ННЮІ Юлії Дубрової та  Альони Бурлаки на атракціоні ТРОЛЕЙ (канатна дорога на Труханів острів) – як символ подолання поліомієліту у всьому світі.
Глобальна ініціатива з ліквідації поліомієліту допомагає зменшити масштаби поширення захворюваності та дає дітям та їхнім родинам можливість вести здоровий спосіб життя.