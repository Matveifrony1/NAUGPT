Заголовок: Щасливого злету, першокурсники!
Дата: 23/09/2015
URL: https://nau.edu.ua/ua/news/2015/9/shhaslivogo-zletu-pershokursniki.html
==================================================

21 вересня  2015 року  відбулася традиційна  зустріч керівництва Навчально-наукового інституту Міжнародних відносин зі студентами першого курсу. З вітальним словом до першокурсників звернулася директор інституту Алла Фоменко. Вона привітала вступників з набуттям статусу студента, розповіла їм про  основні віхи 82-річної історії НАУ, ознайомила з особливостями навчання в ННІМВ: атестаціями, сесіями, стипендіями. Вона також детально зупинилася на участі студентів в олімпіадах, навчально-наукових гуртках та конференціях, що дасть потрібне підґрунтя для розвитку їх майбутньої кар’єри та професійної перспективи. «У Національному авіаційному університеті створені   всі умови для розвитку студентських ініціатив як у навчальному, науковому, так і творчому напрямку, – підкреслила  директор інституту. – Адже дуже важливо для кожного першокурсника визначитися з пріоритетами в різнобарвному студентському житті та сформуватися як особистості. Саме для цього в нашому університеті діє безліч творчих об’єднань та спортивних секцій, функціонують студентські медіа: газети, радіо та ресурси в соціальних мережах».
Бажаємо першокурсникам легких сесій, наукових звершень, цікавого дозвілля та бути завжди зі стипендією!