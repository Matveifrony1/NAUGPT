Заголовок: Зустріч з першим космонавтом України
Дата: 18/11/2016
URL: https://nau.edu.ua/ua/news/2016/11/zustrich-z-pershim-kosmonavtom-ukraini.html
==================================================

15 листопада 2016 року завідувач кафедри англійської філології і перекладу Навчально-наукового Гуманітарного інституту Сергій Сидоренко та доцент цієї ж кафедри Людмила Галій стали учасниками зустрічі з Героєм України Леонідом Каденюком, першим космонавтом незалежної України, кандидатом технічних наук, генерал-майором Повітряних сил Збройних сил України. Зустріч проходила у форматі дискусії «30 питань» і стала частиною циклу від міжнародного наукового проекту Science Rocks.
На зустрічі Леоніда Костянтиновича питали про те, що відчуває людина в космосі, про будні космонавтів та перспективи України як аерокосмічної країни. Ще говорили про те, як знімали фільм «Армагедон» прямо на космодромі серед астронавтів, що мали летіти, про те, чому іноді в космосі зірок не видно, про те, якими розумними є птахи, про відмінності у підготовці астронавтів у США та пострадянських країнах, про відсутність міжкультурних бар’єрів для професіоналів, об’єднаних спільною метою.
Чи знали ви, що вивчати англійську мову Леонід Костянтинович почав лише за місяць до поїздки в Америку? Чи знали ви, що перебуваючи на одному місці в районі екватора, ви все ж рухаєтесь зі швидкістю 456 м/с? Чи знали ви що Юрія Гагаріна, Леоніда Брєжнєва, Папу Римського і Бога поєднує «космічний» гумор? Чи знали ви, що перший космонавт та герой України охоче фотографується, роздає автографи та полюбляє футбол?
Започаткована та розроблена у Великобританії мультимедійна платформа наукового спрямування Science Rocks дає можливість для самовдосконалення та цікавих зустрічей. Перевірено на собі!