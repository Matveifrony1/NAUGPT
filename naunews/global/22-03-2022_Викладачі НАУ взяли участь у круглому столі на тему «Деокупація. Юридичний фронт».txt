Заголовок: Викладачі НАУ взяли участь у круглому столі на тему «Деокупація. Юридичний фронт»
Дата: 22/03/2022
URL: https://nau.edu.ua/ua/news/2022/3/vikladachi-nau-vzyali-uchast-u-kruglomu-stoli-na-temu-deokupatsiya-yuridichniy-front.html
==================================================

Нещодавно науково-педагогічні працівники Юридичного факультету (ЮФ) Національного авіаційного університету у форматі онлайн долучились до Міжнародного експертного круглого столу «Деокупація. Юридичний фронт».
Міжнародні експерти та науковці з США, Франції, Польщі, Естонії, Італії, Молдови, а також провідні вчені з України розглянули ряд питань, які вирішують долю України, а саме:
- захист прав людини на територіях, анексованих та незаконно контрольованих РФ;
- судовий фронт протистояння України та РФ і відповідальність останньої за здійснення агресивної війни та вчинення воєнних злочинів;
- режими міжнародних санкцій проти РФ у зв’язку з агресією проти України;
- відповідальність РФ за терористичні й кібертерористичні дії проти України;
- кваліфікація гібридної війни РФ проти України та відповідальність за її ведення тощо.
Координатори напрямів конференції надали свої рекомендації, які були обговорені учасниками заходу та на основі схвалених висновків розробили підсумковий документ, який в подальшому буде розіслано відповідним державним органам та ЗМІ.
Резолюція документу включає наступні рекомендації:
- ухвалити Закони України «Про відшкодування шкоди, заподіяної Україні агресією Російської Федерації» та «Про кримінальне покарання фізичних осіб за злочин агресії, злочини проти людяності та воєнні злочини, скоєні під час агресії РФ проти України»;
- внести зміни і доповнення до кримінального законодавства України щодо конкретизації змісту ст. 438 КК України та приведення її у відповідність до сучасної практики формулювання складу воєнного злочину;
- ввести санкції проти РФ, які були б запроваджені від імені всього людства, світового співтовариства, мали комплексний, системний і тривалий характер, оскільки через терор, агресію, геноцид, масове знищення культурної спадщини загальносвітового значення, заподіяно інших збитків катастрофічного характеру та масштабу для Української держави, а також певних збитків і для третіх держав, які змушені розірвати політичну, фінансову, торгівельну, військову, науково-технічну та іншу співпрацю з РФ як державою-агресоркою;
- для належної реалізації кримінального правосуддя задіяти усі наявні інституції та створити нові, такі як: міжнародний трибунал щодо агресії РФ, МС ООН, МКС, ЄСПЛ, національні суди гібридного характеру. Доцільним є підтримання ідеї так званого «Харківського трибуналу».
Повний запис Міжнародного експертного круглого столу можна переглянути, перейшовши за
посиланням
.