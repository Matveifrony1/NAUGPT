Заголовок: Вступ до спеціальності для студентів першого курсу АКФ та ФАЕТ
Дата: 02/09/2019
URL: https://nau.edu.ua/ua/news/2019/9/vstup-do-spetsialnosti-dlya-studentiv-pershogo-kursu-akf-ta-faet.html
==================================================

В актовій залі Національного авіаційного університету ректор Володимир Ісаєнко прочитав лекцію «Вступ до спеціальності» для першокурсників Аерокосмічного факультету та Факультету аеронавігації, електроніки та телекомунікацій.
На лекції ректор, зокрема, зазначив, що  стратегія розвитку університету полягає в підготовці фахівців майбутнього, адже авіація стрімко розвивається як галузь науки, техніки і технологій. «Саме тому навчальний план і наукові підходи розроблені з урахуванням стратегії розвитку авіації до 2030 року та прогнозами для глобального ринку праці».
Володимир Ісаєнко закцентував увагу студентів на тому, що світова авіація удосконалює методику підготовки і перепідготовки авіаційних спеціалістів. Адже «за останнє десятиліття значних змін зазнало обладнання літальних апаратів, встановлені новітні навігаційні системи, у тому числі, супутникової навігації, комп'ютерні системи управління польотів, автоматизоване обладнання проти зіткнення літаків в повітрі тощо».
Ректор розповів студентам, що у 2018 році близько 68 відсотків усіх аварій, катастроф та інцидентів в авіації відбулись внаслідок неправильно прийнятого рішення. «Несумлінний працівник починається з несумлінного студента з відсутніми компетенціями. Чи отримаєте ви такі компетенції залежить лише від вашого бажання навчатися».
Також ректор наголосив, що «університет збільшує як кількість країн партнерів, так і кількість учасників різноманітних програм академічної мобільності, зокрема Еразмус+, які можемо запропонувати для підвищення рівня кваліфікації наших науково-педагогічних працівників та здобувачів. Оскільки, все це допоможе досягти нашої стратегічної цілі – стати лідерами у підготовці фахівців авіаційно-космічної галузі».
На завершення ректор Володимир Ісаєнко відповів на запитання студентів щодо особливостей навчання в галузевому авіаційному університеті.