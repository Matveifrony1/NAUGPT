Заголовок: «Хуавей Україна» забезпечила Національний авіаційний університет новим серверним обладнанням
Дата: 05/02/2024
URL: https://nau.edu.ua/ua/news/2024/2/huavey-ukraina-zabezpechila-natsionalniy-aviatsiyniy-universitet-novim-servernim-obladnannyam.html
==================================================

1 лютого 2024 року
компанія «Хуавей Україна» передала Національному авіаційному університету новітнє серверне обладнання власного виробництва. Інноваційне рішення Huawei дозволяє ефективно керувати тисячами точок доступу в мережі по всій країні, розмежовувати права доступу для користувачів, контролювати підключення, управляти безпекою, аналізувати трафік, переглядати детальну статистику підключень тощо.
Отримане обладнання надасть можливість студентам НАУ відпрацьовувати на практиці сучасні стандарти у сфері інформаційно-телекомунікаційних технологій. У майбутньому на цьому сервері планується розгортання і масштабування студентських проєктів.
Як зазначив декан факультету аеронавігації, електроніки та телекомунікацій
Роман Одарченко:
«Ми вже давно співпрацюємо з компанією «Хуавей Україна», яка надає нам можливість навчати
студентів передовим технологіям на практиці і передає необхідне для цього устаткування. Так, серед наших спільних реалізованих проєктів — точки доступу Wi-Fi у бомбосховищах, передача сервера та іншого мережевого обладнання, що згодом буде застосоване для навчання у межах ICT Academy Huawei. Ми щиро вдячні компанії за плідну співпрацю і сподіваємося, що вона продовжиться й надалі, допомагаючи підвищити рівень конкурентоспроможності наших випускників».
Інструкції та документація Huawei, а також зручний додаток CloudCampus APP полегшать виконання лабораторних завдань. Рішення Huawei NCE-Campus дозволяє крок за кроком виконувати різноманітні процеси — підключення до мереж Wi-Fi, вхід до веб-інтерфейсу, додавання точок доступу, налаштування параметрів тощо.
Крім того, за допомогою отриманого обладнання для кожної групи студентів можна буде налаштувати унікальні параметри та безпеку мережі. Це дозволить відпрацьовувати навички підключення пристроїв, обмеження швидкості передачі даних, аналіз статистики в межах лабораторії.
Як підкреслив
представник «Хуавей Україна»
Володимир Білавка
:
«Сьогодні, продовжуючи нашу співпрацю з Національним авіаційним університетом, ми передаємо новітній сервер, який допоможе не тільки навчити студентів справлятися з кіберзагрозами та керувати Wi-Fi обладнанням на сучасному рівні, а й захистить мережу самого університету. Ми розпочинаємо 2024 рік із корисної справи та будемо підтримувати заклад і надалі. Сподіваюся, що незабаром ми створимо ICT Academy Huawei, яка допомагатиме студентам набувати практичних знань і навичок, виконуючи різні завдання та вивчаючи обладнання Huawei».
Партнером проекту виступив
БФ «Фонд освітніх ініціатив»
. Голова правління Фонду
Антон Дзюба підкреслив
важливість надійної ІТ-інфраструктури для університету світового рівня, яким є НАУ.
Нове обладнання від «Хуавей Україна» сприятиме підготовці висококваліфікованих ІТ-фахівців в Національному авіаційному університеті на рівні світових стандартів.