Заголовок: Проблеми та перспективи розвитку освіти впродовж життя
Дата: 21/03/2019
URL: https://nau.edu.ua/ua/news/2019/3/problemi-ta-perspektivi-rozvitku-osviti-vprodovzh-zhittya.html
==================================================

Інститут неперервної освіти провів другу міжнародну науково-практичну конференцію  «Освіта впродовж життя: соціальні запити, сучасні виклики та пріоритети в реалізації». Участь в роботі конференції взяли експерти з Києва, Житомира та в режимі відеоконференції – з Мінська (Республіка Білорусь).
Зі вступним словом до учасників заходу звернулася директор ННІНО Ірина Дейнега, акцентувавши увагу на необхідності удосконалення освітньої політики в контексті неперервності та залучення до цього процесу широкого кола громадськості.
Модератор конференції, професор Олена Дікова-Фаворська окреслила місце освіти дорослих в контексті сталого розвитку суспільства, наголосивши, що саме освіта дорослих є рушієм взаємодії між трьома вимірами сталого розвитку (економічного, соціального та екологічного) України.
Проректор з наукової роботи Житомирського інституту підвищення кваліфікації педагогічних працівників Олександр Пастовенський презентував авторську модель релятивного управління ефективної системи, що може використовувавтись управлінцями в сучасних умовах. Особливості бізнес-освіти як складової підвищення кваліфікації та перепідготовки окреслив доцент Романом Матвієнком.
Цікавим був виступ директора центру підвищення кваліфікації Таврійського національного університету Маргарити Блощинської, яка ознайомила учасників з досвідом співпраці університету з німецькою організацією DVV (Іnternation в освіті дорослих). Її колега –  доцент Ігор Радомський розповів присутнім про стан впровадження та розвитку неформальної освіти дорослих в Україні.
Керівник проекту «Університет третього покоління», що реалізується в ННІНО,  Лариса Громаздова, представила досвід роботи з людьми літнього віку.
Колеги з Інституту підвищення кваліфікації Мінського державного педагогічного інституту імені Максима Танка презентували досвід організації дистанційного навчання в Республіці Білорусь.
Підсумкові акценти в експертній дискусії поставила директор ННІНО Ірина Дейнега, характеризуючи розвиток освіти дорослих через призму вітчизняної та світової історії,  зазначивши місію проблеми, стратегічні цілі та необхідні умови реалізації концепції в сьогоденні.