Заголовок: Екскурсія студентів НН ЮІ судами касаційної інстанції
Дата: 25/06/2018
URL: https://nau.edu.ua/ua/news/1/6/ekskursiya-studentiv-nn-yui-sudami-kasatsiynoi-instantsii.html
==================================================

15 червня 2018 року студенти першого курсу Навчально-наукового юридичного інституту НАУ побували на екскурсії до Касаційного кримінального суду, Касаційного адміністративного суду та Касаційного господарського суду, що діють у складі нового Верховного Суду.
Під час екскурсії до Касаційного адміністративного суду студенти мали змогу ознайомитись з діяльністю його структурних підрозділів, а також поспілкуватися з суддями Іриною Желтобрюх та Ларисою Мороз, що дозволило їм більш повно зрозуміти особливості роботи офісу судді, процедуру підготовки справи до судового розгляду та відповідальність прийняття судового рішення.
Відвідуючи Касаційний кримінальний суд, першокурсники побачили конференц-зал та зали судових засідань, а також дізналися про специфіку кримінального провадження.
У Касаційному господарському суді до уваги студентів були представлені архівні документи та сотні різних експонатів у виставкових вітринах Музею історії господарських судів України, що демонструють професійну та наукову діяльність суддів Верховного Суду, видавничу й благодійну діяльність господарських судів України, бойові подвиги суддів та працівників апаратів господарських судів України у Антитерористичній операції на Сході України.
Наприкінці заходу екскурсанти відвідали актовий зал, конференц-зал, зал очікування для учасників судового процесу та бібліотеку Касаційного господарського суду.