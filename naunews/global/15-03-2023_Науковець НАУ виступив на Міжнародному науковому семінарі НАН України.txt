Заголовок: Науковець НАУ виступив на Міжнародному науковому семінарі НАН України
Дата: 15/03/2023
URL: https://nau.edu.ua/ua/news/2023/3/naukovets-nau-vistupiv-na-mizhnarodnomu-naukovomu-seminari-nan-ukraini.html
==================================================

14 березня у рамках Міжнародного наукового семінару НАН України "Квантові обчислення" (керівники семінару академік НАН України Задірака В.К., академік НАН України Палагін О.В., академік НАН України Хіміч О.М) було представлено доповідь д.т.н., професора, декана Факультету комп'ютерних наук та технологій НАУ Сергія Гнатюка на тему
"Квантова криптографія та квантовий зв'язок: останні досягнення, передові технології та галузі застосування"
.
У рамках доповіді було представлено альтернативні напрямки розвитку криптографічних методів захисту, які будуть стійкими у постквантовий період. Зокрема, основну увагу приділено технологіям квантової криптографії - квантовому розподілу ключів і квантовому прямому безпечному зв’язку. Наведено узагальнену класифікацію квантових методів і протоколів захисту інформації. Розглянуто випадки, коли реалізація квантових алгоритмів може бути реальною загрозою традиційним криптографічним системам. Відображено результати аналізу сучасних комерційних квантово-криптографічних систем, що використовуються для розподілу ключів, безпечного зв'язку, генерування випадкових послідовностей, мережевої безпеки, віртуального шифрування тощо. Представлено огляд новітніх проєктів щодо розробки і впровадження квантових технологій у системах стільникового зв’язку, дата-центрах, телекомунікаційних системах та мережах, супутникових технологіях та ін.
Крім того, доповідач презентував окремі результати наукових досліджень дослідницької групи Факультету комп'ютерних наук та технологій НАУ в галузі квантової криптографії, а також окреслено перспективи подальших наукових досліджень у цій галузі. Доповідь викликала значний інтерес серед науковців НАН України, представників вітчизняних і закордонних освітніх та наукових установ.