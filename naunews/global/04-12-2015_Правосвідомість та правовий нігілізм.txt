Заголовок: Правосвідомість та правовий нігілізм
Дата: 04/12/2015
URL: https://nau.edu.ua/ua/news/2015/12/pravosvidomist-ta-pravovij-nigilizm.html
==================================================

4 грудня 2015 року асистент кафедри теорії та історії держави і права Навчально-наукового Юридичного інституту Людмила Шапенко разом зі студентами групи ПР-102 Тетяною Лукашенко та Володимиром Спіріним провели з учнями старших класів Спеціалізованої школи І-ІІІ ступенів м. Києва з поглибленим вивченням економіки та права № 234 бесіду на тему: «Правосвідомість та правовий нігілізм».
Зустріч пройшла напередодні Всеукраїнського тижня права з метою формування правосвідомості та правової культури сучасної молоді. Адже, правосвідомість, як специфічна форма суспільної свідомості та невід’ємна складова правової культури, відображає психологічні, ідеологічні і установчо-поведінкові ідеї та погляди, які виражають ставлення людей до права.
Студенти звернули особливу увагу на одну із основних цілей правового виховання та правової освіти – подолання правового нігілізму, який виникає в результаті деформації правосвідомості особи та характеризується усвідомленим ігноруванням вимог закону.
Правовий нігілізм є першопричиною здійснення правопорушення, перепоною для розвитку політико-правових процесів, а також розбудови української державності. Тому важливим напрямком соціально-правової політики держави є подолання проявів правового нігілізму.