Заголовок: Петро Порошенко вручив президентську премію молодим ученим НАУ
Дата: 23/02/2018
URL: https://nau.edu.ua/ua/news/1/2/petro-poroshenko-vruchiv-prezidentsku-premiyu-molodim-uchenim-nau.html
==================================================

22 лютого 2018 року під час зустрічі з обдарованою молоддю та молодими вченими у НТУУ «Київський політехнічний інститут ім. І. Сікорського» Президент Петро Порошенко вручив науковцям премії Президента України для молодих вчених України 2017 року, які було присуджено на підставі подання Комітету з Державних премій в галузі науки і техніки.
Відзнаку за минулий рік заслужили 11 робіт  23 молодих учених з Національного авіаційного університету, НТУУ «Київський політехнічний інститут ім. І. Сікорського», Харківського державного університету харчування та торгівлі, Інституту агроекології і природокористування Національної академії аграрних наук України, Інституту рослинництва ім. Юр'єва Національної академії аграрних наук України.
Національний авіаційний університет представив актуальну роботу «Перспективна інтегрована навігація безпілотних авіаційних систем». У життя її втілили доктор технічних наук, професор Марина Мухіна  та кандидат технічних наук, старший науковий співробітник Світлана Ільницька під науковим керівництвом доктора технічних наук, професора, заслуженого діяча науки і техніки України, лауреата Державної премії України в галузі науки і техніки, засновника та наукового керівника наукової школи «Аеронавігація», проректора з наукової роботи НАУ Володимира Харченка.
Глава держави поділився враженнями після огляду виставки наукових проектів. За його словами, ці розробки свідчать про те, що вітчизняні молоді вчені не лише опанували сучасні технології, сучасні прилади, а й пропонують нові підходи для вирішення проблем у  різних сферах.
Він зауважив, що на виставці представлені дві розробки у сфері безпілотних літальних апаратів. «Мені приємно, що ми одразу ж з паном ректором знайшли пропозиції, і я доручу нашій оборонній промисловості скоротити відстань від вашої розробки та випробувань, до виробництва та поставки на озброєння війська. Адже завдяки цьому будуть врятовані життя наших хлопців, які зараз боронять Україну на фронті», - підкреслив Президент.