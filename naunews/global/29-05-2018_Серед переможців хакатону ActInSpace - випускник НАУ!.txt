Заголовок: Серед переможців хакатону ActInSpace - випускник НАУ!
Дата: 29/05/2018
URL: https://nau.edu.ua/ua/news/1/5/odin-iz-peremozhtsiv-hakatonu-actinspace-vipusknik-nau.html
==================================================

25-26 травня у Національному авіаційному університеті вперше в Україні відбувся міжнародний хакатон ActInSpace - конкурс космічних інновацій. ActInSpace, втретє організований Європейське космічне агентством та Французьким Національним центром вивчення космосу.
Українці ввійшли в число  більш як 3000 учасників, які в 75 містах 35-ти країн світу протягом 24 годин шукали рішення наукових проблем.
У його фінал вийшли команди: ІІІ місце - Semarglorbitalservice, ІІ місце - FutureMechanics, а І місце - SpaceCossacks.
Знаково, що у складі команди-переможниці (SpaceCossacks), хакатонив колишній студент НАУ – Олександр Лозінський.
Олександр навчався на факультеті електроніки і по закінченні НАУ працював у ІТ сфері: три роки був тестувальником програмного коду та продукту,  займався розробкою військового спорядження, а наразі намагається створити свій бізнес і почав з невеликого стартапу в текстильній галузі.
«У нас був челендж від «DGA» – це «контора», яка давно й успішно займається виробництвом дронів для військових. Вони хотіли об’єднати дрон разом із кулькою (повітряним балоном), щоб збільшити дальність польоту, тривалість перебування в повітрі», - розповів Олександр.
До участі в хакатоні команда О. Лозінського займалася розробкою схожої платформи – великого дирижаблю для повітряного старту ракет. Тож певні напрацювання  хлопці вже мали й розуміли, як можна поєднати невеликий дрон із повітряною кулею.
«Ми взяли свій «старий» проект і «підігнали» під цей – запропонований нам на хакатоні. Крім того, в нас є певні ноу-хау, які ми розробили й зараз перевіряємо, зокрема механічну зміну об’єму кулі (для цього застосовується досить цікавий механізм)», - пояснив Олександр Лозінський.
Наприкінці червня на правах переможців команда SpaceCossacks поїде до Франції, в Тулузу, представляти Україну на черговому хакатоні. Нашим молодим науковцям доведеться добре попрацювати, адже в наступному конкурсі візьмуть участь ще сильніші конкуренти.
Бажаємо нашій українській команді впевненої перемоги в майбутніх інтелектуальних «баталіях» уже на французькій землі!