Заголовок: Уряд дозволив виїзд за кордон студентам та курсантам авіаційних спеціальностей
Дата: 01/09/2023
URL: https://nau.edu.ua/ua/news/2023/9/uryad-dozvoliv-viizd-za-kordon-studentam-ta-kursantam-aviatsiynih-spetsialnostey.html
==================================================

Кабінет міністрів дозволив виїжджати за кордон студентам або курсантам, які здобувають освіту за авіаційними спеціальностями.
Про це повідомив представник Кабінету міністрів у Верховній раді Тараса Мельничука.
Так, уряд дозволив перетинати держкордон студентам-авіаційникам за умов дії воєнного стану. Мова про студентів і курсантів, які навчаються за авіаційними спеціальностями та не підлягають призову на військову службу під час мобілізації.
Таким особам можна виїжджати за межі України, якщо вони потребують практичної льотної підготовки в іноземних закладах освіти або в авіаційних школах у звʼязку із закриттям повітряного простору нашої держави.
Такий крок Уряду, є надзвичайно важливим та далекоглядним, вважає ректор Національного авіаційного університету Максим Луцький.
«Я вдячній усій команді спеціалістів та урядовців, які напрацювали це рішення, і зрештою, сьогодні його ухвалили. Це надзвичайно важливий і далекоглядний крок. Попри війну, Україна має зберігати своє звання авіаційної держави. Для цього ми не маємо права зупинятися і зобов’язані створювати умови для здобуття освіти й практичних навичок майбутніх пілотів, цивільної авіації, зокрема.
Сьогоднішні рішення уряду, відкриває шлях до реалізації, крім інших, й Національним авіаційним університетом низки міжнародних програм навчання для студентів. У тому числі мова й про реалізацію програми підготовки пілотів авіації у Чехії, за підтримки уряду Чеської Республіки. За цією програмою, загальний об’єм фінансування якої становить 1 млн євро,
понад 20 майбутніх українських пілотів — студентів НАУ, пройдуть льотну підготовку згідно зі стандартами EASA»
, - сказав він.
Максим Луцький також додав, що сьогоднішнє рішення Уряду вітають усі освітні іноземні партнери НАУ.
«Україна має бути готовою літати одразу після нашої Перемоги. І не просто літати, а бути максимально сучасною, досвідченою, тримати флагманські позиції. І практика та навчання наших студентів за найвищими стандартами в іноземних льотних школах вже сьогодні, це і є запорука авіаційного майбутнього нашої країни», - підкреслив Максим Луцький.