Заголовок: НАУ долучився до проекту ПРООН з гуманітарного розмінування
Дата: 05/09/2024
URL: https://nau.edu.ua/ua/news/2024/9/nau-doluchivsya-do-proektu-proon-z-gumanitarnogo-rozminuvannya.html
==================================================

Національний авіаційний університет долучився до проекту з гуманітарного розмінування ПРООН в Україні спільно з урядом Нідерландів, Міністерством економіки України та Національним органом з питань протимінної діяльності та HALO Trust.
За три тижні учасники навчання, серед яких більшість — ветерани, опанували навички та отримали нові знання, щоб у майбутньому спробувати себе у новій сфері — аналітик із зображень для гуманітарної протимінної діяльності.
Урочиста церемонія нагородження учасників тренінгу з гуманітарної протимінної діяльності відбулася 3 вересня в НАУ.
«НАУ співпрацює майже з усіма операторами з розмінування. Наші студенти стажувалися в
HALO Trust
– нашого постійного партнера, також маємо декілька команд студентів, які роблять технічні проекти в сфері гуманітарного розмінування. І НАУ буде продовжувати розвивати цей напрямок та підтримувати всі проекти, пов’язані з протимінною діяльністю. », - звернулася до учасників тренінгу в.о. ректорки Ксенія Семенова.
Опановувати нову професію учасникам допомагали викладачі НАУ: Олександр Пітерцев, к.т.н., доцент кафедри ЕРМІТ, факультету аероавігації, електроніки та телекомунікацій (ФАЕТ) розповідав про розробку самохідної платформи для розмінування з використанням георадарних технологій, а Роман Третяк, к.е.н., доцент кафедри аерокосмічної геодезії та землеустрою факультету екологічної безпеки, інженерії та технологій (ФЕБІТ) НАУ, Керівник ГС "ГІС-асоціація України розкрив тему обстеження, оцінки та землевпорядкування землекористувань на територіях, що зазнали військових дій.