Заголовок: У НАУ обговорили економічні стратегії розвитку
Дата: 18/04/2017
URL: https://nau.edu.ua/ua/news/2017/4/u-nau-obgovorili-ekonomichni-strategii-rozvitku.html
==================================================

13 квітня 2017 р. у ННІМВ НАУ відбулася VIII міжнародна науково-практична конференція «Національні економічні стратегії розвитку в глобальному середовищі», організована кафедрою міжнародних економічних відносин і бізнесу.
Головуюча конференції, проф. д.е.н. С.В. Сіденко та відповідальна за  науково-методичну роботу Інституту проф., заслужений економіст України С.О. Біла у своїх промовах  підкреслили вагому роль розробки дієвих стратегій соціально-економічного розвитку для України та світу, а також важливе значення стратегій, орієнтованих на підвищення конкурентоспроможності національної економіки в умовах глобалізації.
З вітальним словом до учасників конференції звернувся Радник з торгово-економічних питань Посольства Республіки Узбекистан в Україні пан Тохрі Улугбек Атабекович.
Під час роботи конференції були розглянуті актуальні питання міжнародних економічних відносин. Особливий інтерес учасників конференції викликали доповіді проф., Заслуженого діяча науки і техніки, Президента Асоціації економістів-міжнародників, д.е.н. А.С. Філіпенко, д.е.н., проф., професора програми Жана Моне О.І. Шниркова, проф., д.е.н. І.І. Пузанова (Київський інститут міжнародних відносин Київського Національного університету імені Тараса Шевченка). У своїх доповідях вчені акцентували увагу на дослідженні новітніх трендів сучасної стабілізаційної соціально-економічної та фінансової політики, особливу увагу приділяючи визначенню перспектив розвитку України в євроінтеграційних процесах.
Жвава дискусія в аудиторії розпочалася після заслуховування доповідей д.е.н., заслуженого економіста України Я.А. Жаліло (Державна установа «Інститут економіки та прогнозування Національної академії наук України»), к.соц. н., заслуженого економіста України О.М. Піщуліної (Центр політичних та економічних досліджень ім. О.Разумкова), к.е.н. Л.Г. Ткаченко (Інститут демографії та соціальних досліджень імені М.В. Птухи). У своїх доповідях науковці розглянули питання щодо стратегічного розвитку громад, реформування соціальної сфери та політики доходів в Україні та у світі.
Стратегічні цілі переходу України до сталого розвитку окреслив у своєму виступі д.е.н. А.М. Сундук (Державна установа «Інститут економіки природокористування та сталого розвитку НАН України»). Стратегії соціального підприємництва проаналізувала к.н.д.у., заслужений юрист України М.О. Кушнір, докторант Національної Академії державного Управління при Президентові України. У цілому, як зазначили проф., д.філос. н. В.В. Ільїн (Київський Національний університет імені Тараса Шевченка) та проф. д. іст. н. В.А. Студинський (Київський національний економічний університет імені Вадима Гетьмана), у ХХІ столітті інтелектуальні ресурси та людський капітал відіграють провідну роль у формуванні конкурентних стратегій розвитку країн-лідерів світової економіки, що має враховувати і Україна, і світ.
У роботі конференції взяли участь відомі науковці, викладачі НАУ та інших ВНЗ України, аспіранти та студенти. Вони зазначили, що багато ідей, думок та теорій щодо проблематики міжнародних економічних відносин, що були озвучені під час роботи конференції, стануть темами майбутніх системних наукових досліджень для нинішніх студентів ННІМВ НАУ.