Заголовок: Наукові читання пам’яті професора Володимира Антипенка
Дата: 07/02/2018
URL: https://nau.edu.ua/ua/news/1/2/naukovi-chitannya-pam’yati-profesora-volodimira-antipenka.html
==================================================

6 лютого 2018 р. у Національному авіаційному університеті відбулася Всеукраїнська науково-практична конференція «Наукові читання пам’яті професора Володимира Антипенка». Конференція була організована кафедрою міжнародного права Навчально-наукового інституту міжнародних відносин НАУ та проведена під егідою Української асоціації міжнародного права.
Із вітальним вступним словом до учасників конференції  звернулися  в.о. ректора  Національного авіаційного університетуВолодимир Ісаєнко та директор Навчально-наукового інституту міжнародних відносин Національного авіаційного університету Алла Фоменко. Модератором заходу був  завідувач кафедри міжнародного права Навчально-наукового інституту міжнародних відносин Національного авіаційного університету Юрій  Волошин.
У роботі конференції взяли участь більше п’ятдесяти учасників, серед яких 20 докторів наук та 17 кандидатів наук. На пленарному засіданні  були представлені сімнадцять вищих навчальних закладів, наукових установ та державних органів і установ, серед яких, зокрема, Інститут держави і права ім. В.М. Корецького НАН України, Інститут законодавства Верховної Ради України, Київський національний університет імені Тараса Шевченка, Університет державної фіскальної служби України, Національна академія Служби безпеки України, Київський національний університет культури і мистецтв, Київський університет імені Бориса Грінченка, Міжрегіональна Академія управління персоналом, Міжнародний гуманітарний університет (Одеса), Національний університет «Одеська юридична академія», Одеський державний університет внутрішніх справ, Харківський національний університет імені В.Н. Каразіна, Маріупольський державний університет, Департамент ліцензування Національного банку України, Національне агентство з питань запобігання корупції, Головна інспекція Служби безпеки України та ін.
Основною метою організації та проведення конференції стало вивчення та аналіз наукового спадку доктора юридичних наук, професора Володимира Федоровича Антипенка, пам’яті якого була присвячена конференція, а також  дослідження та аналіз актуальних проблем сучасного міжнародного права.
Володимир Федорович Антипенко (23.01.1949 – 19.01.2017), Генерал-майор Служби безпеки України, засновник Антитерористичного центру при Службі безпеки України, перший начальник Штабу Антитерористичного центру при Службі безпеки України; доктор юридичних наук, професор. З 2008 р. обіймав посаду  завідувача кафедри міжнародного права Навчально-наукового інституту міжнародних відносин Національного авіаційного університету.
Поєднуючи освітню та наукову діяльність, Володимир Федорович досліджував зі своїми учнями проблеми формування міжнародного антитерористичного права, визначення сутності і поняття тероризму як злочину за міжнародним правом, досліджував проблеми протидії міжнародним злочинам, шукав шляхи підвищення ефективності реалізації міжнародного судочинства і міжнародної відповідальності за міжнародні злочини.
Володимир Антипенко відкрив і обґрунтував новий самостійний напрям (підгалузь) науки кримінології – міжнародну кримінологію, розробив і обґрунтував міжнародне антитерористичне право як міжсистемну галузь міжнародного права, розробив теорію терористичної асиметрії, яка відкриває значні можливості для міжнародно-правової протидії міжнародному злочину тероризму, розробив концепцію антитерористичної системи держави і сил спеціальних операцій антитерористичного призначення. Володимир Федорович зробив значний внесок у розвиток концепції кримінальної відповідальності держави за міжнародні злочини.
Саме навколо ідей Володимира Федоровича на базі кафедри міжнародного права ННІМВ НАУ створена і розвивається наукова школа міжнародної кримінології – наукова школа, заснована Володимиром Антипенком.
Заслуги Володимира Федоровича за більш ніж 40 років військової служби і 8 років цивільної науково-викладацької роботи відмічені багатьма державними і відомчими нагородами України та інших держав.
Володимир Антипенко підготував 7 кандидатів юридичних наук та 2 докторів юридичних наук. Володимир Федорович є автором 9 монографій та 4 підручників.
На згадку про участь у читаннях учасники конференції отримали бібліографічний покажчик праць Антипенка В.Ф. , який був підготований та укладений викладачами кафедри міжнародного права.
За результатами конференції буде виданий друкований збірник матеріалів конференції. Наукові доповіді учасників конференції також будуть включені до спеціального випуску наукового журналу кафедри міжнародного права «Міжнародна кримінологія», який був започаткований професором Володимиром Антипенком.