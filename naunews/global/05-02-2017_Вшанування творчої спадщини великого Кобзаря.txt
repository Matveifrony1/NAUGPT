Заголовок: Вшанування творчої спадщини великого Кобзаря
Дата: 05/02/2017
URL: https://nau.edu.ua/ua/news/2017/1/vshanuvannya-tvorchoi-spadshchini-velikogo-kobzarya.html
==================================================

4 лютого 2017 року в регіонах України відбувся фінальний етап VII Міжнародного мовно-літературного конкурсу учнівської та студентської молоді імені Тараса Шевченка, який щорічно проводиться згідно з Положенням, затвердженим Постановою Кабінету Міністрів України від 01.06.2011 року.
Метою конкурсу є вшанування творчої спадщини видатного сина українського народу Т. Г. Шевченка, виявлення творчо обдарованої учнівської та студентської молоді, майбутньої плеяди літературних митців, розвиток їх творчого потенціалу, виховання у молодого покоління українців поваги до державної мови і традицій свого народу.
Національний авіаційний університет у м. Києві у якості заступника голови журі конкурсу представляла завідувач кафедри базових і спеціальних дисциплін ІДП, кандидат педагогічних наук, доцент Приходько Оксана Юріївна.
Учасників Міжнародного конкурсу привітала міністр освіти і науки України Лілія Гриневич, зазначивши, що Т. Шевченко наголошував на неприпустимості жодної дискримінації, на утвердженні поваги до людини, її національної ідентичності та культурної самобутності; власним життєвим вибором заперечив колоніальне рабство й утвердив цінності відкритого, демократичного суспільства, в якому панує повага до своєї мови, культури, етнічних традицій.
Учасниками фінального етапу конкурсу були учні 5–11 класів ЗНЗ, а також студенти ВНЗ м. Києва, які виконували творчі роботи, що репрезентували спадщину великого Кобзаря. Конкурсанти мали унікальну можливість творчо виявити себе, продемонструвати активну життєву позицію.