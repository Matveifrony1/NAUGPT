Заголовок: З любов’ю до української мови
Дата: 17/11/2015
URL: https://nau.edu.ua/ua/news/2015/11/z-lyubov’yu-do-ukrainskoi-movi.html
==================================================

Яскравими і зворушливими заходами відзначили в НАУ День української писемності та мови. Бібліотекарі НТБ разом із викладачами кафедри української мови та культури НН ГМІ також організували дійство, яке присвятили рідній мові та українській книзі.
13 листопада 2015 року студенти НН АКІ, НН ІКІТ, НН ІЕМ, НН ІІДС згуртовані Тетяною Чухліб, старшим викладачем кафедри української мови та культури НН ГМІ і Надією Сенчило, викладачем цієї ж кафедри, відвідали Науково-технічну бібліотеку. Тут для них була підготовлена екскурсія бібліотекою, яку провели завідувачі відділів НТБ Олена Можеітова, Емілія Азнакаєва, Ольга Фатіч.
Після цього завідувач сектора НТБ Оксана Лазаренко провела урок-діалог «З любов’ю до рідної мови». Вона розповіла про дивосвіт рідного слова, українське словникарство, сучасну українську літературу та ознайомила присутніх з книжково-ілюстративними виставками «Мова моя українська…», «У світі українських словників», «Веселка української книги», що були організовані бібліотекарями до Дня української писемності та мови.
Молодь із задоволенням декламувала вірші та цитати про українську мову, розповідала про улюблені книжки та засвідчувала свою любов до України.
Рідна мова – основа родоводу, вона єднає країну, веде у світ людських взаємин і почуттів. Доля нашої мови, як і української держави, залежить тільки від нас, нашої духовної висоти, патріотизму і національної свідомості.
Розмовляймо українською!
Живи і квітни, рідна мово!