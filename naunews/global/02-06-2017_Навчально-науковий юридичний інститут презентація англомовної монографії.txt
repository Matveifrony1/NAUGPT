Заголовок: Навчально-науковий юридичний інститут: презентація англомовної монографії
Дата: 02/06/2017
URL: https://nau.edu.ua/ua/news/2017/6/navchalno-naukoviy-yuridichniy-institut-prezentatsiya-anglomovnoi-monografii.html
==================================================

26 травня 2017 року у Навчально-науковому юридичному інституті відбулася презентація англомовної монографії, виданої у Словацькій республіці.
Одним із головних завдань реформування української науки є створення передумов для її гармонійної інтеграції до європейського та світового наукового простору. Для цього Навчально-науковий юридичний інститут постійно працює над урізноманітненням форм співпраці із європейськими інституціями, сприяє участі своїх  науковців у міжнародних проектах та ініціативах.
Саме це та великий науковий інтерес до питань безпеки і визначило видання англомовної колективної монографії «Безпека людини в умовах глобалізації: сучасні правові парадигми» за загальною редакцією д-р юр. н. Ірини Сопілко. До пошуку правових шляхів вирішення проблем, пов'язаних із безпекою людини долучилися відомі вітчизняні та зарубіжні науковці, молоді вчені та аспіранти. Рецензентами монографії виступили: Олександр Копиленко - директорІнституту законодавства Верховної Ради України, д-р юр. н., професор, чл.-кор. Національної академії наук України, академік Національної академії правових наук України, Україна;Віктор Порада - професор Високої школи в Карлових Варах, доктор права, Чехія; Властиміл Віцен - проректор Вищої школи економіки і менеджменту державного управління, професор. Видання монографії в Словаччині стало можливим завдяки сприянню Йозефа Затька - директора агентства Східноєвропейського розвитку, президента Європейського інституту безперервної освіти, Словаччина.
Англомовна монографія «Безпека людини в умовах глобалізації: сучасні правові парадигми» дасть змогу вченим популяризувати свої наукові здобутки за кордоном, налагоджувати нові ділові контакти та підвищити кількість цитувань наших авторів в іноземних виданнях.