Заголовок: Розпочато співпрацю ФМВ НАУ з федеральним університетом «Бразиліа»
Дата: 29/03/2023
URL: https://nau.edu.ua/ua/news/2023/3/rozpochato-spivpratsyu-fmv-nau-z-federalnim-universitetom-brazilia.html
==================================================

За сприяння Посольства України в Бразилії декан Факультету міжнародних відносин НАУ Юрій Волошин провів онлайн-зустріч з директором міжнародних відносин Університету Бразилії (UnB) Віргіліо Алмейдою. До зустрічі також долучилися третій секретар Посольства України в Бразилії Ігор Торшин та координатор партнерств Науково-технічного парку Університету Бразилії Олексій Шинкаренко.
Юрій Волошин презентував освітньо-наукову діяльність факультету та підтвердив готовність розвивати співпрацю з університетами Бразилії з метою підвищення ефективності навчальної й науково-дослідної роботи та розширення міжнародного співробітництва. Декан зауважив, що студенти ФМВ з наступного навчального року зможуть обрати португальську мову для вивчення як другу іноземну.
Директор міжнародних відносин Університету Бразилії Віргіліо Алмейда розповів про університет, відмітивши, що це найбільший університет в Бразилії в якому навчається понад 38 тисяч студентів. Він зазначив, що UnB зацікавлений у співробітництві з українськими ЗВО та наголосив на важливості підписання Угоди про співробітництво з НАУ.
Третій секретар Посольства України в Бразилії Ігор Торшин наголосив, що Посольство сприятиме налагодженню зв’язків факультету з закладами вищої освіти Бразилії, що зацікавлені у розвитку співробітництва у сфері освіти та науки.
Сторони обговорили напрями освітнього та наукового співробітництва, зокрема, щодо спільних наукових проєктів та можливостей для студентського академічного обміну тощо. Учасники зустрічі окреслили плани спільної участі в підготовці фахівців для авіаційної галузі та міжнародних відносин.
За результатами зустрічі досягнуто домовленостей щодо Угоди про співробітництво. Також присутні обговорили проведення онлайн-зустрічі студентів обох університетів.
Факультет міжнародних відносин НАУ висловлює щиру подяку Тимчасовому повіреному у справах України в Федеративній Республіці Бразилія Анатолію Ткачу та третьому секретарю Посольства України в Бразилії Ігорю Торшину за налагодження співпраці з бразильським університетом.