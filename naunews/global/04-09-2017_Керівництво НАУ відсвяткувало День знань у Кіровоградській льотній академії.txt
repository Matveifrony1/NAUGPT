Заголовок: Керівництво НАУ відсвяткувало День знань у Кіровоградській льотній академії
Дата: 04/09/2017
URL: https://nau.edu.ua/ua/news/2017/7/kerivnitstvo-nau-vidsvyatkuvalo-den-znan-u-kirovogradskiy-lotniy-akademii.html
==================================================

Цьогорічний День знань у Кіровоградській льотній академії НАУ виявився неочікувано багатим на урочисті події і щедрим на поважних гостей. По-перше, привітати викладацький склад та першокурсників академії завітав в.о. ректора Національного авіаційного університету Володимир Ісаєнко, а по-друге, академія приймала у себе в гостях обласну студентську акцію «Gaudeamus».
Зустріч в.о. ректора НАУ Володимира Ісаєнка з керівним складом академії виявилась не лише урочистою і святковою, а й конструктивною для визначення подальших планів реалізації спільних завдань. Володимир Миколайович не  тільки ставив питання та розповідав про перспективні напрямки розвитку Національного авіаційного університету, він уважно вислухав усіх без виключення учасників засідання з проблемними питаннями, що вимагають більш детального вивчення.
Начальник КЛА НАУ Сергій Неділько розповів про нові проекти, над якими працює академія, а інші керівники структурних підрозділів академії доповнили його доповідь виступами про стан та перспективи розвитку напрямків роботи, за які вони відповідають.
Інша частина зустрічі Володимира Миколайовича Ісаєнка з колективом першокурсників КЛА НАУ відбувалася вже у Будинку культури «Авіатор», де в цей день академія зустрічала обласну студентську акцію «Gaudeamus». Сюди було запрошено студентів першокурсників усіх вищів Кропивницького. Привітати першокурсників цього разу прийшли народний депутат України Олександр Горбунов, перший заступник голови ОДА Сергій Коваленко, заступник міського голови м. Кропивницький Наталія Дзюба. Від імені господарів закладу студентів привітав в.о. ректора НАУ Володимир Ісаєнко. Після чого кожен студентський колектив запропонував свою творчу презентацію закладу. Та родзинкою заходу стало спільне виконання  міжнародного гімну студентства «Gaudeamus».