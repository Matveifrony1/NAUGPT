Заголовок: Видовищна транспортна операція  з перевезення літака ТУ-134 вулицями Києва
Дата: 28/11/2014
URL: https://nau.edu.ua/ua/news/2014/11/vidovishhna-transportna.html
==================================================

У ніч з 28 на 29 листопада 2014 року відбудеться видовищна операція з перебазування від Міжнародного аеропорту «Бориспіль» до Державного музею авіації Національного авіаційного університету пасажирського літака Ту-134А-3 спеціального призначення, який належав урядовому авіазагону «Україна» і протягом 15-ти років використовувався для офіційного перевезення вищих посадовців держави. Тепер літак стане експонатом Музею, куди лайнер провезуть на трейлері вулицями міста.
У нічні години 27 листопада 2014 року кияни зможуть стати свідками надзвичайно рідкісного видовища: вулицями міста провезуть 30-метровий пасажирський авіалайнер Ту-134А-3. Трьома довгомірними трейлерами велетенський літак буде доставлено до Державного музею авіації, де йому належить стати експонатом. Шлях особливого вантажного кортежу пролягатиме з аеропорту «Бориспіль» до аеропорту «Київ», поряд  з яким розташовано музей.
Літак Ту-134А-3 був побудований у 1979 році. У 1980 році авіалайнер почав працювати на регулярних лініях «Аерофлоту» міжнародного сполучення і використовувався для перевезення гостей Олімпіади-80, яка відбулась у СССР. З 1993 року літак був переданий до парку авіакомпанії «Міжнародні авіалінії України». До складу урядового авіазагону «Україна», який обслуговує офіційні візити вищих посадовців країни, включаючи Президента, лайнер увійшов у 1997 році. За 15 років служби Ту-134А-3 не раз доставляв посадових осіб Уряду України до багатьох країн світу з офіційними візитами. У 2012 році літак було виведено з експлуатації як застарілий.
Відтепер унікальна машина буде збережена для історії в колекціях Державного музею авіації НАУ, де побачити її зможе кожен бажаючий.
Окрім Ту-134, до Музею найближчим часом може також бути переданий один з двох колишніх «бортів №1» - літак Іл-62М, на якому здійснювали офіційні подорожі попередні чотири Президенти України.
Старт автоколони Ту-134А-3 призначений на 00 годин 00 хвилин 28 листопада 2014 р. Маршрут руху: аеропорт «Бориспіль» – Бориспільське шосе – проспект Миколи Бажана – Південний міст – Столичне шосе – Велика окружна – Жулянський шляхопровід – аеропорт «Київ» – Державний музей авіації.
ЗАПРОШУЄМО ПРЕДСТАВНИКІВ ПРЕСИ ТА ТЕЛЕБАЧЕННЯ ДО ВИСВІТЛЕННЯ ПЕРЕБІГУ УНІКАЛЬНОЇ ТРАНСПОРТНОЇ ОПЕРАЦІЇ.
Для зручності представників ЗМІ буде здійснено зупинку автоколони між станціями метро «Бориспільска»  і «Вирлиця» о 01:00.
Розвантаження від’ємних частин літака на території ДМА відбудеться 29 листопада з 9:00.
Довідка про Державний музей авіації:
Державний музей авіації  (ДМА) є найбільшим історико-технічним музеєм країни. Його відкриття відбулося 30.09.2003 і було присвячене до 100-річчя світової авіації та 70-річчя НАУ. Нині у колекціях зберігається понад 80 натурних експонатів: літаки, вертольоти, зразки авіаційного озброєння, аеродромного транспортного й радіолокаційного устаткування. Музей має власний архів, що містить документи, фото- і кіносвідчення історії вітчизняної авіації. За якістю експозиції ДМА входить до десятки кращих авіамузеїв Європи.
За додатковою інформацією
щодо перебазування літака звертайтеся
до Олександра Р
икова: тел.: +38 (067) 4671523