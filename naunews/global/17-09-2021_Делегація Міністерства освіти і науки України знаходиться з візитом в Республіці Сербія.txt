Заголовок: Делегація Міністерства освіти і науки України знаходиться з візитом в Республіці Сербія
Дата: 17/09/2021
URL: https://nau.edu.ua/ua/news/2021/9/delegatsiya-ministerstva-osviti-i-nauki-ukraini-znahoditsya-z-vizitom-v-respublitsi-serbiya.html
==================================================

15 вересня у Белграді, Республіка Сербія, стартували перші Всесвітні учнівські спортивні ігри U15 для школярів 13-15 років.
На церемонії відкриття були присутні президент Міжнародної федерації учнівського спорту Лоран Петринко, 5000 школярів та представники керівництв різних країн - від Бразилії до України. Атмосфера неймовірної енергетики не тільки подарувала яскраве свято, а головне заряджала кожного своєю шаленою силою та олімпійською жагою перемог. В умовах тривалого карантину, для молоді це надзвичайний шанс відновити спілкування та братерство багатьох країн Світу.
Всього у змаганнях братимуть участь 2500 юних спортсменів зі 43 країн світу, які розіграють 172 комплекти нагород у 14 видах спорту. Крім спортивної для учасників передбачені культурна та освітня програми.
Україну на Всесвітніх учнівських спортивних іграх представляють 250 учнів. На даний час, у неофіційному командному заліку українські спортсмени посідають перше місце за кількістю медалей: всього 114, з яких 56 – золотих.
Наших спортсменів підтримує делегація Міністерства освіти і науки України у складі:
- Артур Селецький, заступник Міністра з питань цифрового розвитку, цифрових трансформацій і цифровізації;
- Максим Луцький, ректор Національного авіаційного університету;
- Євгеній Імас, Президент Всеукраїнської громадської організації «Спортивна студентська спілка України», ректор Національного університету фізичного виховання і спорту України;
- Роман Греба, президент Федерації учнівського спорту України.
Делегація МОН, в рамках візиту, провела зустріч з керівниками Міністерства освіти, науки та технологічного розвитку та Міністерства молоді та спорту Республіки Сербія. Сторони обговорили співробітництво та зміцнення міжнародних зв’язків між Україною та Сербією.
Крім того, Перший Віце-прем’єр-міністр - Міністр освіти, науки та технологічного розвитку Бранко Ружич передав Надзвичайному і Повноважному Послу України у Республіці Сербія Олександру Александровичу офіційне запрошення Міністру освіти і науки України Сергію Шкарлету відвідати Сербію в будь-який зручний для нього час для зміцнення партнерських стосунків наших країн та розширення можливостей співпраці у освітній та науковій сферах.