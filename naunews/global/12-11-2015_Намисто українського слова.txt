Заголовок: Намисто українського слова
Дата: 12/11/2015
URL: https://nau.edu.ua/ua/news/2015/11/namisto-ukrainskogo-slova.html
==================================================

9 листопада 2015 року у Національному музеї літератури України відбулося урочисте відкриття Днів української мови та писемності. Його провели викладачі кафедри української мови та культури Навчально-наукового Гуманітарного інституту. Відповідальні за проведення заходу: старший викладач кафедри Т. Чухліб та співробітники музею (куратор – завідуюча відділом науково-освітньої роботи Т. Сидоренко). Захід поєднав у собі історичну пам'ять, дух минулих поколінь, творчий потенціал філологів-сучасників та спільну повагу і любов до українського слова.
Т. Чухліб від імені завідувача кафедри привітала присутніх із відкриттям Днів української мови та писемності у Національному авіаційному університеті. Серед почесних гостей свята були присутні З. Голота – голова «Просвіти» Солом’янського району, виконавчий директор фонду ім. М. Вінграновського та В. Чернишенко – науковець, письменник, перекладач, який представив свій поетичний перекладацький доробок з білоруської мови.
Активну участь у заході взяли і студенти НАУ. В. Чичкало продекламував поезію В. Баранова «До українців». М. Коломієць, В. Поліщук та Ю. Шумна підкорили публіку виконанням пісень: «Це моя Україна», «Моя любов» та «Добрий ранок, Україно!». Організатори свята наголосили, що майбутнє української мови і держави насамперед залежить від молоді, її позиції та життєвих переконань і, якщо Україна має таких талановитих студентів, то наша країна беззаперечно має гідне майбутнє.