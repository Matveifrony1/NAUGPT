Заголовок: Учні Авіакосмічного ліцею ім. І. Сікорського на мітингу-реквіємі «І мертвим, і живим, і ненародженим…»
Дата: 26/04/2018
URL: https://nau.edu.ua/ua/news/1/4/uchni-aviakosmichnogo-litseyu-im-i-sikorskogo-na-mitingu-rekviemi-i-mertvim-i-zhivim-i-nenarodzhenim….html
==================================================

Цього дня сталася аварія на Чорнобильській АЕС – найбільша техногенно-екологічна катастрофа сучасності.
26 квітня 1986 року о 1 год. 23 хв. на четвертому енергоблоці ЧАЕС стався потужний вибух, який зруйнував частини реакторного блоку і машинного залу.
Пожежа перекинулася на дах третього енергоблоку. Майже одразу на місце аварії приїхали пожежники. Вогонь гасили до 5 години ранку. Проте, всередині саме четвертого блоку його вдалося ліквідувати лише 10 травня.
Після вибуху та пожежі утворилася радіоактивна хмара, яка накрила не лише території України, Білорусі та Росії, але й багатьох європейських країн – Швеції, Австрії, Норвегії, Німеччини, Фінляндії, Греції, Румунії, Словенії, Литви, Латвії. За Міжнародною шкалою ядерних подій (INES) цю аварію класифікували за найвищим – сьомим рівнем небезпеки.
Саме сьогодні учні Авіакосмічного ліцею ім. І. Сікорського НАУ м. Києва відвідали мітинг-реквієм «І мертвим, і живим, і ненародженим…» на території Меморіального комплексу «Пам’ятник жертвам Чорнобильської трагедії». Тут вони поклали квіти та вшанували пам'ять ліквідаторів та всіх постраждалих внаслідок аварії.