Заголовок:Двомоторне безпілотне повітряне судно М-7В5 «НЕБЕСНИЙ ПАТРУЛЬ»

Дата: ----------
URL: https://nau.edu.ua/ua/menu/science/naukova-robota/naukovi-rozrobki/bezpilotnij-litalnij-aparat-m-7-%E2%80%9Cnebesnij-patrul%E2%80%9D.html
==================================================
Двомоторне безпілотне повітряне судно М-7В5 «НЕБЕСНИЙ ПАТРУЛЬ»


 

Призначення та сфера застосування

Безпілотне повітряне судно (БПС) призначене для виконання авіаційних робіт в інтересах різних галузей економіки. Воно може бути використане для патрулювання лінійних об’єктів, картографії та аерофотознімання, відеоспостереження в реальному часі, тощо. Вказане БПС поставляється в комплекті з наземною станцією керування. Потенційними користувачами БПС є цивільні авіакомпанії, силові та спеціальні структури України. 

 

Основні технічні характеристики

М-7В5 «Небесний патруль» - двомоторний літальний апарат нормальної схеми з високо розміщеним крилом. Для доступу у відсік корисного навантаження передня та задня частини гондоли виконані у вигляді знімних обтічників. У передній частині гондоли є отвір для установки камери переднього виду. Основні технічні характеристики БПС: стартова маса, кг - до 200; маса корисного навантаження, кг - до 70; максимальна швидкість, км/год. - 250; максимальна висота польоту, м - до 6000; максимальна тривалість польоту, год. – до 10; спосіб старту та посадки - по-літаковому; режими керування - автомат/напівавтомат.

 

Основні переваги

БПС М-7В5 має високі злітні характеристики, що є привабливим для ЗПС з ґрунтовим покриттям/для високогірних аеродромів; два двигуни забезпечують високу надійність польоту; хвостова балка відхиляється і забезпечує малі розміри БПС у транспортному положенні; модульна конструкція дозволяє швидко отримувати модифікації БПС. З огляду на невисоку ймовірність відмови двох силових установок одночасно, БПС М-7В5 є значно надійнішим за одномоторні БПС, такі як AAI Shadow 400 (США), IAS Raffaello (Італія) тощо.

 

Стан захисту інтелектуальної власності

Отримано 8 патентів України на корисні моделі.

 

Затребуваність на ринку

Ринок на БПС світовий: потреба на них формується країнами у зв’язку з поступовим переходом експлуатантів з пілотованих ПС на безпілотні. Український ринок має ємність для М-7В5 в межах 10-15 комплексів, частина яких може бути спожита цивільними авіакомпаніями, а частина – спеціальними службами. Призначений термін служби БПС – 6 років до капітального ремонту. Світовий ринок може мати ємність 150-200 комплексів у залежності від необхідних модифікацій БПС М-7В5.      

 

Стан готовності розробки

На даному етапі БПС М-7В5проходить процедуру отримання сертифікату типу ПС (наказ №493 ДАС України).

 

 

 

  

В основу проекту покладена задача покращення умов роботи бортового спостережного обладнання двохмоторного безпілотного літального апарату шляхом вдосконалення його компоновочної схеми, яка дає можливість збільшити границі огляду передньої півсфери, зменшити вібраційне навантаження на бортове обладнання та в цілому підвищити ефективність спостережних робіт у повітрі за допомогою БЛА.

БЛА “Небесний патруль М-7” – крилатий двохмоторний ЛА нормальної схеми з високо розташованим крилом. Домінуючою технологією виготовлення є технологія композитних матеріалів. Їх використання забезпечує відносну простоту отримання серійних зразків, незалежність від виробників алюмінієвих сплавів з дотриманням необхідних характеристик міцності, надійності та ваги. Особливістю аеродинамічної схеми є крило, яке підняте над гондолою фюзеляжу на двох пілонах. Для доступу у відсік корисного навантаження передня верхня частина гондоли виконана зйомкою у вигляді обтічника. Безпосередньо у носовій частині гондоли виконано отвір для встановлення камери переднього огляду.

 

 


