Заголовок: В НАУ продовжуються започатковані до 90-річчя тематичні заходи «Про аеропорти щопонеділка»
Дата: 03/05/2023
URL: https://nau.edu.ua/ua/news/2023/5/v-nau-prodovzhuyutsya-zapochatkovani-do-90-richchya-tematichni-zahodi-pro-aeroporti-shchoponedilka.html
==================================================

На початку травня 2023 року здобувачі вищої освіти зі спеціальності 191 «Архітектура та містобудування» мали можливість ознайомитися з історією будівництва та експлуатацією будівель висотних домінант забудови території вітчизняних та світових аеропортів – контрольно-диспетчерських пунктів (КДП) та аеродромно-диспетчерських веж (АДВ).
Відповідні практичні заняття з навчальної дисципліни «Будівлі та споруди аеропортів» для студентів 3 курсу ФНСА провів Дійсний член Академії будівництва України, к. т. н., с. н. с., доцент кафедри інфраструктури аеропортів ФНСА Галина Агєєва.
Галина Агєєва – випускниця ФНСА, перші роки трудової діяльності якої пов’язані з будівництвом комплексу об’єктів керування повітряним рухом в Міжнародному аеропорту «Бориспіль».
Особлива увага приділена основним технологічним, об’ємно-планувальним, конструктивним та інженерним рішенням будівель, особливостям розміщення на генеральному плані аеропорту, варіантам надання будівлям додаткових, рекламно-комерційних функцій тощо.
Простежена динаміка змін архітектурних рішень будівель КПД / АДВ впродовж 1914-2020 років, оцінені впливи цих змін на містобудівну ситуацію в аеропортах та територій, розташованих навколо них.
Дякуємо за цікаву розповідь.