Заголовок: Студенти НАУ долучились до презентаційної зустрічі в Дипломатичній академії України ім. Г. Удовенка при МЗСУ України
Дата: 20/10/2023
URL: https://nau.edu.ua/ua/news/2023/10/studenti-nau-doluchilis-do-prezentatsiynoi-zustrichi-v-diplomatichniy-akademii-ukraini-im-g-udovenka-pri-mzsu-ukraini.html
==================================================

18 жовтня 2023 року студенти Факультету міжнародних відносин НАУ відвідали презентацію книги Омара Ашура «Як воює ІДІЛ. Військова тактика в Іраку, Сирії, Лівії та Єгипті».
Захід був організований спільно Дипломатичною академією та Посольством України в Державі Катар.
Автор, Омар Ашур, дослідник, професор безпеки та військових досліджень університету Дохи, директор відділу стратегічних досліджень Арабського центру досліджень і політичних студій (ACRPS) розповів про роботу над представленою книгою, окреслив військові та тактичні інновації ведення бойових операцій бойовиками ІДІЛ в Іраку, Сирії, Лівії та Єгипті, а також зупинився на питаннях того, яким чином представлений досвід використовується російською армією у війні проти України.
До обговорення, зокрема, долучились представники дипломатичного корпусу, української академічної спільноти, співробітники Дипломатичної академії.
Залучення здобувачів вищої освіти Факультету міжнародних відносин НАУ до цікавого заходу з поважним представництвом є продовженням тісної співпраці факультету із Дипломатичною академією України.
Студенти Факультету міжнародних відносин мали можливість поставити запитання та у безпосередньому спілкуванні з автором обговорити найбільш актуальні положення представленого дослідження.