Заголовок: Міжнародна науково-практична конференція «Новітні досягнення біотехнології»
Дата: 30/09/2020
URL: https://nau.edu.ua/ua/news/2020/veresen/mizhnarodna-naukovo-praktichna-konferentsiya-novitni-dosyagnennya-biotehnologii.html
==================================================

Кафедра біотехнології Факультету екологічної безпеки, інженерії та технологій провела IV міжнародну науково-практичну конференцію «Новітні досягнення біотехнології», присвячену 15-річчю заснування кафедри.
Фундатор кафедри біотехнології Володимир Ісаєнко, відзначив стратегічну значимість існування біологічного напрямку в НАУ. «Це підтверджено і високими показниками набору студентів, і затребуваністю випускників кафедри на ринках праці в Україні і світі, і пріоритетністю біологічного напрямку, зокрема, у зв’язку із світовою пандемією COVID-19». Він наголосив, що питання біобезпеки та біозахисту є головним для усієї авіаційної галузі і НАУ одним з перших почав розглядати це питання. Володимир Ісаєнко презентував шляхи вивчення даної проблематики у своїй науковій доповіді «Біобезпека та біозахист у цивільній авіації».
Декан факультету Сергій Бойченко, вітаючи колектив кафедри із 15-річчям, закцентував увагу на надзвичайній актуальності біотехнологічної галузі як науки та відзначив активну роль кафедри біотехнології у інтенсифікації розвитку наукової складової у діяльності університету.
Модератор засідання, завідувач кафедри біотехнології, Михайло Барановський зауважив, що головною особливістю цієї конференції є те, що велика кількість закордонних учасників – випускники кафедри біотехнології, які успішно працюють у відомих наукових установах світу, зокрема  Європи і Америки.
З науковими доповідями виступили: Надія Романова «Вірусні промоутери для трансгенного виробництва протеїнів» (Університет Білефельд, Німеччина); Ольга Святенко «Виробництво фармацевтичних препаратів за допомогою ферментів: cелективний синтез 4-аміноціклогексанолy за допомогою дегідрогенази i амінотрансферази» (Інститут біохімії, Німеччина); Ярослава Гроза «Інтерлейкін 6: перспективна терапевтична мішень» (Карлів університет, Чеська республіка); Тетяна Булигіна «Антитіла до ліпосахаридів Escherichia coli і Pantoea agglomerans у осіб з різними групами крові» (Інститут мікробіології і вірусології ім. Д.К. Заболотного НАН України). Значне зацікавлення викликала доповідь Андрія Сивика та Тетяни Сивик «Удосконалена технологія створення трансгенних тварин через спермогоніальні стовбурові клітини» (США).
Свої новаторські розробки у біотехнології презентували  завідувач відділу біології екстремофільних мікроорганізмів Інституту мікробіології і вірусології ім. Д.К. Заболотного НАН України, вчений-мікробіолог Олександр Таширєв, доцент кафедри біотехнології Григорій Петюх та доцент Харківської державної зооветеринарної академії Поліна Юрко.