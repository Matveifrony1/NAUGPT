Заголовок: У НАУ відбулася зустріч з представниками компанії з розробки безпілотних літальних апаратів UKRSPECSYSTEMS
Дата: 07/09/2021
URL: https://nau.edu.ua/ua/news/2021/9/u-nau-vidbulasya-zustrich-z-predstavnikami-kompanii-z-rozrobki-bezpilotnih-litalnih-aparativ-ukrspecsystems.html
==================================================

Відповідно до плану розвитку Національного авіаційного університету, затвердженого ректором Максимом Луцьким та за ініціативи декана Аерокосмічного факультету (АКФ) НАУ Миколи Кулика і декана Факультету аеронавігації, електроніки та телекомунікацій (ФАЕТ) НАУ Сергія Завгороднього відбулася зустріч проректора з інноваційного навчання та інформатизації НАУ Павла Борсука з технічним директором UKRSPECSYSTEMS Денисом Чумаченко.
Компанія UKRSPECSYSTEMS була заснована у 2014 році і займається розробкою, збіркою, випробуваннями та використанням сучасних безпілотних авіаційних комплексів та співпрацює з багатьма, в тому числі і державними, підприємствами.
Під час зустрічі обговорювалося:
- підвищення якісного та кількісного рівня підготовки фахівців для створення, модернізації і застосування безпілотних авіаційних комплексів (БАК);
- удосконалення нормативно-технічних актів регулюючих розробку та експлуатацію БАК;
- нові перспективні напрямки застосування БАК;
- необхідність підготовки високопрофесійних пілотів БАК, тощо.
За підсумками зустрічі досягнуто домовленість щодо підписання Меморандуму про співпрацю, основною метою якого стане підготовка та перепідготовка співробітників UKRSPECSYSTEMS та викладачів НАУ, вирішення завдань і проблем проходження практики студентами НАУ, а також їх подальше працевлаштування за фахом.
Також, основним результатом співпраці стане впровадження досягнень компанії UKRSPECSYSTEMS в галузі експлуатації та використання БАК у навчальному процесі студентів НАУ.