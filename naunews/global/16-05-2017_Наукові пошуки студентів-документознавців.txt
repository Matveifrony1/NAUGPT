Заголовок: Наукові пошуки студентів-документознавців
Дата: 16/05/2017
URL: https://nau.edu.ua/ua/news/2017/5/naukovi-poshuki-studentiv-dokumentoznavtsiv.html
==================================================

27 квітня 2017 року студентки Навчально-наукового гуманітарного інституту Дар’я Леник та Алла Марченко (3 курс, спеціальність «Документознавство та інформаційна діяльність») взяли участь у І Всеукраїнській студентській науково-практичній конференції «Сучасні тенденції розвитку інформаційно-комунікаційного простору». Організатор конференції - кафедра документознавства та інформаційної діяльності Навчально-наукового інституту менеджменту та підприємництва Державного університету телекомунікацій.
У конференції взяли участь близько 100 студентів, магістрів та аспірантів із 20 провідних ВНЗ України. Мета заходу - розвинути компетенції та розширити можливості самореалізації молоді, сформувати її свідомість шляхом глобального обміну знань.
Учасниками конференції були студенти Київського національного університету ім. Тараса Шевченка, Тернопільського національного економічного університету, Національного авіаційного університету, Кременчуцького національного університету ім. Михайла Остроградського, Львівського регіонального інституту державного управління, Національної академії державного управління при Президентові України, Запорізького національного університету, Національного університету «Острозька академія», Донецького національного університету ім. Василя Стуса (м. Вінниця), Східноєвропейського національного університету ім. Лесі Українки та інших вищих навчальних закладів країни.
З вітальним словом до присутніх звернувся ректор Державного університету телекомунікацій, доктор технічних наук, професор, заслужений працівник освіти України Володимир Толубко. Він зазначив, що на сучасному етапі переходу світового співтовариства до інформаційного суспільства ступінь розвитку інформаційного простору та інформаційних технологій стає безпосереднім чинником становлення активного та свідомого громадянина, національної конкурентоспроможності.
По закінченню офіційної частини конференції учасники отримали можливість відвідати конкурс краси, який у ці дні проходив в університеті. Конференція збагатила учасників науковим досвідом, новими знайомствами, а також позитивними враженнями.