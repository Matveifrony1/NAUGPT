Заголовок: В НАУ вшанували Героїв Революції Гідності
Дата: 20/02/2018
URL: https://nau.edu.ua/ua/news/1/2/v-nau-vshanuvali-geroiv-revolyutsii-gidnosti.html
==================================================

У Національному авіаційному університеті відзначали подвиг учасників Революції Гідності та вшановували пам’ять Героїв Небесної Сотні.
20 лютого традиційно студенти, викладачі та керівництво нашого вишу відвідали «Музей історії НАУ», де оглянули експозицію, присвяченою колишнім студентам НАУ А. Цепуну та Г. Тороповському, які загинули, захищаючи ідеали демократії.
Працівники музею розповіли про участь Андрія Цепуна у Революції Гідності та про обставини його загибелі.
20 лютого 2014 року  Андрій Цепун разом з іншими активістами чергував на блокпосту Гостомельської траси, перекриваючи підхід підкріплення «тітушків». Закінчивши чергування пізнього вечора, він пішов додому. Проте вдома його так і не дочекались. Вранці 21 лютого тіло Андрія знайшли в Києві зі слідами жорстокого побиття та черепно-мозковою травмою, несумісною з життям.
За громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народу, виявлені під час Революції гідності,  Указом Президента України від 21 листопада 2014 року № 890/2014  Андрію Михайловичу Цепуну було присвоєно Звання Герой України з орденом «Золота Зірка» (21 листопада 2014, посмертно) та медаль «За жертовність і любов до України» ( червень 2015, посмертно).
У сумному списку гірких втрат - студент НАУ Георгій Тороповський. Учасник Революції Гідності він трагічно загинув перебуваючи в лавах добровольчих підрозділів, які захищали Україну від російського вторгнення. Активний учасник революції влітку 2014 р. у складі 40 БТрО «Кривбас» він вирушив на охоплений війною Донбас. Георгій Тороповський був одним із наймолодших учасників бойових дій на Сході України. Він загинув 17 вересня 2014 року у потязі «Київ-Дніпропетровськ». Хлопець саме повертався з фронту до Дніпра у військовій формі з шевронами 40 БТрО «Кривбас», «Збройні сили Україна». Його вбили, підступно завдавши удару ззаду по голові.
Проректор з навчальної та виховної роботи Тамара Іванова нагадала учасникам зібрання, що чотири роки тому на столичному Майдані Незалежності відбулися події, які сколихнули не тільки Україну, а й весь світ. «Саме молоді люди, яким не виповнилося і 25 років, були учасниками цієї величної події. Багато наших студентів брали участь у героїчних подіях Революції Гідності», - сказала вона. Героїчна боротьба українців за власну гідність стала взірцем відданості ідеалам свободи і справедливості.
Під час мітингу-реквієму біля меморіальної дошки Герою Небесної Сотні Андрію Цепуну очільник НАУ Володимир Ісаєнко зазначив, що нам дуже важливо пам’ятати подвиги великих українців, адже кожен з них віддав за кращу долю країни найдорожче, - своє життя. «Це люди, яким ми повинні бути вдячними за те, що вони не побоялися вийти на Майдан, щоб висловити свою громадянську позицію і тим самим змінили хід історії нашої держави, змусили поважати нас і нашу державу весь світ. Тому ми будемо завжди пам’ятати цих людей, а серед них і нашого студента А. Цепуна», - відзначив В. Ісаєнко.
Мітинг-реквієм завершився покладанням квітів до меморіальної дошки Герою Небесної Сотні – Герою України Андрію Цепуну.