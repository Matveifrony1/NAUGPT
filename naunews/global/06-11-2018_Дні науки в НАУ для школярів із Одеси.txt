Заголовок: Дні науки в НАУ для школярів із Одеси
Дата: 06/11/2018
URL: https://nau.edu.ua/ua/news/1/11/dni-nauki-v-nau-dlya-shkolyariv-z-odesi.html
==================================================

З нагоди Днів науки в НАУ 31 жовтня 2018 року двері Національного авіаційного університету було гостинно відкрито для обдарованої учнівської молоді Рішельєвського ліцею Одеси.
Для ліцеїстів була передбачена насичена, цікава та змістовна програма. Насамперед, їм провели екскурсію по Авіаційному навчальному ангару, де розміщені літальні апарати широкого спектру конструктивних схем, різних періодів розробки та експлуатації.
Відчути себе справжніми криміналістами абітурієнти мали змогу в криміналістичній лабораторії НН Юридичного інституту, де доцент кафедри кримінального права і процесу Юлія Ланцедова розповіла їм про судову балістику та дактилоскопічну експертизу.
Жвавий інтерес виявили учасники заходу до лекцій Віталія Ларіна, завідувача кафедри аеронавігаційних систем ННІ Аеронавігації, електроніки та телекомунікацій та доцента кафедри Романа Одарченка. З цікавістю школярі відвідали і майстер-клас у лабораторії супутникових технологій.
Презентував діяльність НАУ Сергій Черіпко, заступник директора ННІ неперервної освіти, який представив освітні, наукові, профорієнтаційні проекти, що популярні серед школярів України та успішно реалізуються в університеті. Ліцеїсти отримали запрошення на Дні відкритих дверей НАУ, пробне ЗНО, Всеукраїнські учнівські олімпіади НАУ, Міжнародну науково-практичну конференцію молодих учених і студентів «Політ. Сучасні проблеми науки», уроки профорієнтації, наукові лекції, спецкурси.
Запрошуємо учнівську молодь та освітян України приєднатися до науково-дослідницької роботи на кафедрах Національного авіаційного університету.
Прийом заявок: (044) 406-72-09, 406-74-04, obdarovana@nau.edu.ua