Заголовок: 25 років у ІКАО
Дата: 26/04/2017
URL: https://nau.edu.ua/ua/news/2017/4/25-rokiv-u-ikao.html
==================================================

Цього року минає чверть століття з моменту ратифікації Верховною Радою України Конвенції про міжнародну цивільну авіацію (Чиказька конвенція), після чого наша країна стала учасником ІКАО. У цю тривалу історію співробітництва декілька значущих сторінок вписав і Національний авіаційний університет.
Міжнародна організація цивільної авіації (ІКАО) (англ. International Civil Aviation Organization, ICAO) є спеціалізованою установою ООН, що займається організацією і координацією міжнародного співробітництва держав у всіх аспектах діяльності цивільної авіації. Її метою є забезпечення безпечного, упорядкованого розвитку міжнародної цивільної авіації у всьому світі і інші аспекти безпеки та координації міжнародного співробітництва з усіх питань цивільної авіації. У рамках ІКАО розробляються проекти міжнародних конвенцій.
Вищим органом ІКАО є Асамблея ІКАО, виконавчим – Рада ІКАО. Саме остання розробляє стандарти та практики. Реалізуються вони на трьох рівнях: глобальний (ІКАО), регіональний (Європейське агентство безпеки авіації (EASA), Європейська Конференція Цивільної Авіації (ЕСАС), Європейський / Північно-Атлантичний офіс ІКАО у Парижі ) та національному (державні авіаційні служби).
Учасниками ІКАО є 191 країна, у тому числі, й Україна. Верховна Рада ратифікувала Конвенцію про міжнародну цивільну авіацію (Чиказька конвенція 1944 р.) 9 вересня 1992 р. Тож починаючи з 29 сесії Асамблеї ІКАО (1992 рік), українські делегації беруть участь у всіх найвищих форумах ІКАО.
Окрім Чиказької конвенції, Україна є Стороною 28 багатосторонніх інструментів міжнародного повітряного права під егідою ІКАО, включаючи:
• Угоду про транзит при міжнародних повітряних сполученнях (м. Чикаго, 1944 р.);
• Кодифіковану Конвенцію про уніфікацію деяких правил міжнародних повітряних перевезень, яка з 06.05.2009 р. замінила собою в Україні так звану «Варшавську систему»;
• 5 конвенцій та Монреальського протоколу (1971 р.), що охоплюють різні аспекти авіаційної безпеки, боротьби з незаконним втручанням у діяльність цивільної авіації.
Сьогодні у сфері цивільної авіації в Україні застосовуються стандарти та рекомендована практика ІКАО, викладені у 19 Додатках до Чиказької конвенції,  на підставі яких розроблені й постійно вдосконалюються відповідні національні нормативні документи. Наявні відмінності національних правил від регламентованих повідомляються Секретаріату ІКАО та публікуються в Аеронавігаційному збірнику України (AIP Ukraine).
Представники України беруть активну участь у численних заходах ІКАО – Сесіях Асамблеї ІКАО, що проводяться раз на три роки, спеціалізованих конференціях, експертних та робочих комісіях,  семінарах, нарадах тощо. Це сприяє залученню  українських експертів до  формування  рішень і політики ІКАО, підвищенню кваліфікаційного рівня національних авіаційних фахівців, своєчасному врахуванню оновлених міжнародних вимог у нормотворчій діяльності. Крім того, Україна бере участь у регулярних програмах ІКАО, наприклад, Універсальна Програмах ІКАО з аудиту з безпеки польотів.
Співробітництво забезпечується через Європейський / Північно-Атлантичний офіс ІКАО у Парижі. На його базі організовуються заходи регіонального значення, ведеться робота з постійного вдосконалення Європейського Аеронавігаційного плану, здійснюється робота спеціалізованих робочих груп з безпеки польотів, авіаційної статистики, питань повітряних перевезень, юридичних питань, перевезення небезпечних вантажів  тощо.
Враховуючи міжнародний престиж та славу, яка виходить далеко за межі України, у 1996 р. при Національному авіаційному університеті був відкритий Європейський регіональний навчальний центр ІКАО з авіаційної безпеки, а у 2002 – Європейський регіональний навчальний центр ІКАО з підготовки державних інспекторів з безпеки польотів та льотної придатності повітряних суден; поступово були створені національні центри, що працюють за методологією ІКАО.
З метою забезпечення координації підготовки фахівців з безпеки авіації у цьому регіоні в 2003 р. в Національному авіаційному університеті було створено Інститут ІКАО. До його складу увійшли Європейський регіональний навчальний центр ІКАО з авіаційної безпеки, Європейський регіональний навчальний центр ІКАО з підготовки державних інспекторів з безпеки польотів та льотної придатності повітряних суден , а також національні навчальні центри.
Навчання здійснюється для громадян України та іноземних громадян Східноєвропейського регіону за програмними курсами ІКАО з видачею сертифікатів ІКАО. З 2003 року і до сьогодні підготовку та перепідготовку в навчальних центрах Інституту ІКАО пройшли близько 10 тисяч працівників авіаційних адміністрацій, авіакомпаній, аеропортів, авіаційних підприємств, аероклубів та авіаційних навчальних закладів з України та 77 країн світу.