Заголовок: Студентка НАУ виборола призове місце у Всеукраїнській олімпіаді
Дата: 21/05/2018
URL: https://nau.edu.ua/ua/news/1/5/studentka-nau-viborola-prizove-mistse-u-vseukrainskiy-olimpiadi.html
==================================================

17-20 квітня 2018 року в Дніпропетровському національному університеті залізничного транспорту ім. академіка В. Лазаряна  (ДНУЗТ)  відбувся ІІ етап Всеукраїнської студентської олімпіади «Транспортні технології: організація перевезень і управління на транспорті (за видами)». Авіаційні перевезення на даному заході представили студенти Факультету транспортних технологій (ФТТ) Національного авіаційного університету: Ольга Рудницька, Богдан Вірун, Дар'я Соскова, Марія Сиротюк, Мар'яна Ходурська та Олександра Ярош. Студенти вирішили взяти участь в олімпіаді після поглибленого вивчення дисципліни «Дослідження операцій в транспортних системах» під керівництвом к. ф.-м. н., доцента Валентини Коновалюк.
Перед учасниками олімпіади з вітальним словом виступили ректор ДНУЗТ д.т.н., професор Олександр Пшінько та декан факультету Управління процесами перевезень к.т.н., доцент Роман Вернигора.
Олімпіада проходила в два тури. У першому турі студенти мали розв’язати задачі, пов’язані з організацією перевезень, наприклад: розробити розклад руху транспорту; побудувати сітьовий графік комплексу робіт з обслуговування транспортних одиниць; змоделювати роботу агентств з продажу та бронювання; скласти оптимальний план перевезень за відповідним критерієм та ін.
Другий тур олімпіади включав комп’ютерне тестування з фахових  дисциплін: транспортне право, логістика, вантажні та пасажирські перевезення, дослідження операцій, основи теорії транспортних процесів та систем.
За результатами нелегких олімпійських змагань студентка 4 курсу ФТТ М. Ходурська зайняла ІІІ місце! Під час вручення диплому організатори олімпіади зазначили, що Мар’яна мала один із найкращих балів за результатами тестування.
Крім насиченої роботи в аудиторіях університету учасники заходу мали можливість відвідати підприємство Інтерпайп Сталь та ознайомитися із сучасними підходами до організації праці на великому підприємстві. Студентам ФТТ також було цікаво побувати на екскурсії до Національного центру аерокосмічної освіти молоді ім. О. М. Макарова.
«Участь в олімпіаді подарувала нам багато емоцій і спогадів. Ми вдячні Валентині Коновалюк за те, що вона нас добре під готувала, підтримувала і була з нами від моменту підготовки до повернення в Київ, - Зазначає учасниця олімпіади студентка ОР-305 ФТТ Ольга Рудницька. - Хочемо побажати їй хороших студентів, натхнення у роботі та чудових подорожей зі своїми учнями!»