Заголовок: НАУ співпрацює з випускниками-стейкхолдерами
Дата: 26/09/2022
URL: https://nau.edu.ua/ua/news/2022/9/nau-spivpratsyue-z-vipusknikami-steykholderami.html
==================================================

На Юридичному факультеті (ЮФ) Національного авіаційного університету стало традицією проводити зустрічі, тренінги та майстер-класи із випускниками факультету, які реалізували себе у практичній професійній діяльності.
Так, нещодавно здобувачі вищої освіти 2-го курсу ЮФ НАУ в онлайн форматі зустрілися із секретарем судового засідання відділу забезпечення судового процесу управління забезпечення діяльності судової палати з розгляду цивільних справ Київського апеляційного суду Мариною Стешенко.
Гостя є випускницею факультету, яка за короткий проміжок часу реалізувала себе у професії.
Марина поділилась власним досвідом працевлаштування після закінчення НАУ та розповіла про свої посадові обов'язки як секретаря судового засідання. Окрім того, вона навела приклади із власної юридичної практики та наголосила на необхідності майбутніх юристів вільно користуватися знаннями з цивільного права, цивільного процесуального права та інших галузей, які постійно застосовуються у практичній діяльності працівника суду.
«Не розсіюйте свою увагу. Оберіть для себе ціль, йдіть до неї щодня та невпинно працюйте для її здійснення. Не забувайте про баланс між особистим та професійним - тоді будете по-справжньому щасливими», - побажала студентам випускниця.
Відповідаючи на запитання майбутніх правників та обговорюючи особливості роботи в Київському апеляційному суді, Марина Стешенко наголосила на важливості здобуття теоретичних знань протягом періоду навчання в університеті задля успішної реалізації себе як особистості в майбутньому.