Заголовок: НАУ – на 6 місці у топ-10 університетів за результатами вступної кампанії -2017
Дата: 22/09/2017
URL: https://nau.edu.ua/ua/news/2017/9/nau-–-na-6-mistsi-u-top-10-universitetiv-za-rezultatami-vstupnoi-kampanii-2017.html
==================================================

Міністерство освіти і науки підготувало уточнений статистичній звіт щодо кількості заяв від абітурієнтів під час вступу-2017. За оновленими даними Національний авіаційний університет піднявся з сьомого місця у першій десятці на шосте.
Цьогорічний результат НАУ – 34 тис 336 заяв від 18 тис 698 вступників.
Найпопулярнішими вишами стали КНУ ім. Тараса Шевченка, НТУУ «Київський політехнічний інститут ім. Ігоря Сікорського» та ЛНУ ім. Івана Франка. Так, у КНУ подали 58 тис 851 заяву від 27 тис 112 вступників, у КПІ – 50 тис 226 заяв від 20 тис 952 вступників, у ЛНУ – 48 тис 937 заяв від 22 тис 790 вступників.
На четвертій сходинці ТОП-10 опинилася Львівська політехніка – туди надійшло майже 43,5 тис заяв. Бажання вчитися в цьому виші виявили понад 20,5 тис вступників.
Майже однакову кількість заяв подали в Київський національний торговельно-економічний університет (34 тис 520) та Національний авіаційний університет (34 тис 336). Ці виші обрали відповідно 17 тис 206 та 18 тис 698 вступників.
Далі у рейтингу Національний педагогічний університет ім. М.П. Драгоманова (28 тис 522 заяв від 15 тис 933 вступників), Чернівецький національний університет ім. Юрія Федьковича (27 тис 633 заяв від 13 тис 257 вступників) та Харківський національний університет імені В.Н. Каразіна (26 тис 697 заяв від 14 тис 440 вступників).
Закриває топ-10 Київський національний економічний університет ім. Вадима Гетьмана. Він отримав трохи більше 24 тис заяв від 13 тис 531 вступника.
«Цей рейтинг свідчить, що, попри поширену думку, багато вступників обирають не лише столичні виші, а й регіональні – у Львові, Чернівцях, Харкові. Причому, цю тенденцію ми спостерігаємо не перший рік. Приміром, торік у рейтингу топ-10 був Кам'янець-Подільський національний університет, непогані позиції також завжди має ДНУ імені Олеся Гончара», – відзначив директор департаменту вищої освіти Олег Шаров.
Матеріал підготовлено за даними прес-служби МОН.