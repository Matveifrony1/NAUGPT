Заголовок: В НАУ пройшов Всеукраїнський поетичний конкурс «Білий голуб» – 2023
Дата: 24/05/2023
URL: https://nau.edu.ua/ua/news/2023/5/v-nau-proyshov-vseukrainskiy-poetichniy-konkurs-biliy-golub-–-2023.html
==================================================

Традиційно в Національному авіаційному університеті відбувся щорічний Всеукраїнський поетичний конкурс «Білий голуб» з метою сприяння розкриттю таланту і розвитку творчої особистості, прагнення до загальнолюдської культури та інтелектуальної новизни, формування патріотичних почуттів засобами образного слова, популяризації серед юного покоління національного літературного надбання, виховання любові до української мови та України.
Основні напрями конкурсу: літературна творчість і духовність особистості, зв’язок літературної творчості з долею українського народу та рідного краю.
У конкурсі, який проходив до Всесвітнього дня книги і авторського права, взяли участь юні літератори з різних областей України та м. Києва. Серед учасників – учні закладів загальної середньої освіти, вихованці гуртків позашкільних навчальних закладів, Центрів дитячої та юнацької творчості, студенти закладів передвищої та вищої освіти.
Очолила оргкомітет конкурсу – Галина Лазарєва, директор Навчально-наукового інституту розвитку освіти НАУ, заслужений працівник освіти України.
Оцінювали роботи учасників члени професійного журі: голова журі – Василь Василашко, член НСПУ, НСЖУ, лауреат літературної
премії ім. Лесі Українки та ін., заслужений журналіст України, учений секретар Товариства «Знання» України; Тетяна Петровська – к.пед.н., директор Центру допрофесійної підготовки та обдарованої учнівської молоді ННІРО НАУ, член НСПУ, лауреат літературної премії ім. Григорія Косинки; Ольга Довгоп’ят, відмінник освіти України, член НСПУ, лауреат літературної премії ім. Григорія Косинки; Василь Клічак, член НСПУ, член НСЖУ, секретар НСПУ, заслужений журналіст України, директор видавництва НСПУ «Український письменник», лауреат літературної премії ім. Павла Тичини та ін.; Надія Кир’ян, член НСПУ, член НСЖУ, лауреат літературної премії ім. Олени Пчілки; Вікторія Осташ, к.філ.н., член НСПУ; професор Василь Нєволов, к.мист., заслужений діяч мистецтв України, член НСПУ, член НСЖУ, голова Творчого об’єднання драматургів України; літературознавець Анатолій Ткаченко, академік Академії наук вищої школи України, доктор філології, член НСПУ, член НСЖУ; Леся Хоменко-Семенова, к.пед.н., доцент Факультету лінгвістики та соціальних комунікацій НАУ.
У конкурсі 2023 року взяли участь понад 60 учасників. За результатами відзначено 5 перших місць, 10 – других і 15 – третіх, решта учасників – 27 осіб, які вирізнялися образним сприйняттям світу, відзначені заохочувальними дипломами – за патріотичну лірику, за пейзажну лірику, за ліричність тощо.
Вітаємо переможців
і відзначених учасників!
Найбільше віршів на патріотичну тематику. У віршах дітей і молоді відчувається непохитна віра і безмежна любов до українського народу, української мови, рідного краю, вдячність мужнім захисникам, які героїчно відстоюють незалежність України.
За результатами конкурсу вийде альманах творчості юних літераторів «Білий голуб» (електронний варіант).
Бажаємо переможцям, учасникам та всім, хто сприяв проведенню конкурсу творчого натхнення, успіхів і перемоги!
Сердечно дякуємо всім
, хто плекає юні таланти.
Відповідно до наказу ректора НАУ, переможці Всеукраїнського поетичного конкурсу «Білий голуб» отримають дипломи та призи.
Хай поетичний конкурс надихає і сприяє новим ідеям творчості та прагненню творити добро заради подальшого розвитку і світлого майбутнього суверенної держави!
Об’єднуємо зусилля! Віримо в українських дітей і молодь, в Україну та перемогу!
Слава українському народу! Слава Україні!
Навчально-науковий інститут розвитку освіти НАУ