Заголовок: Залучення студентів НАУ до всесвітніх художніх процесів
Дата: 08/06/2017
URL: https://nau.edu.ua/ua/news/2017/6/zaluchennya-studentiv-nau-do-vsesvitnih-hudozhnih-protsesiv.html
==================================================

8 червня 2017 року студенти 203 групи спеціальності «Архітектура» Навчально-наукового інституту Аеропортів відвідали перегляд семестрових робіт з фахових дисциплін в Національній академії образотворчого мистецтва та архітектури. Екскурсію по своїй альма матер провела для своїх практикантів викладач кафедри Основ архітектури та дизайну Софія Триколенко, ознайомивши їх із творчістю представників різних факультетів. У стінах художньої академії протягом всього її існування навчалися представники різних держав, що залишило відбиток на сучасній художній традиції факультетів. Зокрема, факультет монументального мистецтва продовжує тенденцію стилізації, характерну для робіт мексиканського художника Дієго Рівери, яка набула поширення в академії (тоді – Київському художньому інституті) у 1980-х роках, коли там навчалися представники Куби. Нині Національна академія образотворчого мистецтва та архітектури стала затребуваним місцем навчання для студентів з Китаю, завдяки чому елементи східного живопису й графіки простежуються в роботах також українських студентів. Перегляд робіт справив на представників НАУ приємне враження та стимулював їх до освоєння нових матеріалів і технік. Співробітництво між представниками різних вищих учбових закладів та взаємообмін досвідом між студентами завжди мали величезний вплив на загальний розвиток всіх галузей науки і культури.