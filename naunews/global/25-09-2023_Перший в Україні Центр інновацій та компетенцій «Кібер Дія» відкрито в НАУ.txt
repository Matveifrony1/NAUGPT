Заголовок: Перший в Україні Центр інновацій та компетенцій «Кібер Дія» відкрито в НАУ
Дата: 25/09/2023
URL: https://nau.edu.ua/ua/news/2023/9/pershiy-v-ukraini-czentr-innovatsiy-ta-kompetentsiy-kiber-diya-vidkrito-v-nau.html
==================================================

Засновниками Центру є Університет, Наукова асоціація кібербезпеки України та Платформа «Кібер Дія». Усього планується відкриття ще 5 таких центрів - у Харкові, Львові, Дніпрі, Житомирі та Черкасах.
Основною метою Центру «Кібер Дія» є формування екосистеми науково-дослідних та освітніх активностей, залучення інвестицій, комерціалізація проєктів і всебічна підтримка талановитої молоді.
З нагоди відкриття центру було проведено Форум інноваційних рішень університету, який відкрив проректор з наукової та інноваційної діяльності НАУ Олексій Шкуратов, з вітальним словом виступили начальник відділу розвитку мережі центрів підтримки технологій та інновацій Українського національного офісу інтелектуальної власності та інновацій Анастасія Ярмолюк та декан факультету компʼютерних наук та технологій НАУ Сергій Гнатюк, модерував захід завідувач кафедри телекомунікаційних та радіоелектронних систем НАУ Роман Одарченко.
Форум обʼєднав студентів, аспірантів і науковців НАУ, які представили власні наукові напрацювання у різних галузях (авіація, ІТ, телекомунікації, логістика і цифрова економіка). Переможцями конкурсу стали:
І місце — Ігор Закутинський (кафедра електроніки, робототехніки і технологій моніторингу та інтернету речей ФАЕТ);
ІІ місце — Денис Бахтіяров (кафедра телекомунікаційних та радіоелектронних систем ФАЕТ);
ІІІ місце - Владислав Радін (науково-дослідна лабораторія протидії кіберзагрозам в авіаційній галузі ФКНТ).
Захід відвідали зацікавлені студенти і викладачі з різних факультетів НАУ, а також багато гостей з державних і приватних компаній, стартап фондів, військових відомств та інші.