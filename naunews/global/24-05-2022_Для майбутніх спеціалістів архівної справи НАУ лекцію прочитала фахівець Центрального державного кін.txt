Заголовок: Для майбутніх спеціалістів архівної справи НАУ лекцію прочитала фахівець Центрального державного кінофотофоноархіву України ім. Г.С. Пшеничного
Дата: 24/05/2022
URL: https://nau.edu.ua/ua/news/2022/5/dlya-maybutnih-spetsialistiv-arhivnoi-spravi-nau-lektsiyu-prochitala-fahivets-czentralnogo-derzhavnogo-kinofotofonoarhivu-ukraini-im-gs-pshenichnogo.html
==================================================

19 травня для студентів спеціальності «Інформаційна, бібліотечна та архівна справа» кафедри історії та документознавства Факультету лінгвістики та соціальних комунікацій (ФЛСК) Національного авіаційного університету відбувся вебінар за участі завідувача сектору публікації документів відділу використання інформації документів Центрального державного кінофотофоноархіву України ім. Г.С. Пшеничного Людмили Касян.
Темою для зустрічі було обрано аудіовізуальні документи із колекції ЦДКФФА України: їх особливості та інформаційний потенціал.
Розповідь професіонала про особливості документів кожного виду, що є в колекції архіву, супроводжувалась переглядом і прослуховуванням кіно- та фонозаписів. Зокрема, присутні мали змогу:
- прослухати і продивитись перший запис із виступу популярного ансамблю «Смерічка» та інтерв’ю Володимира Івасюка;
- побачити унікальні кадри першого звукового українського кіно;
- долучитись до творчої «кухні» таких митців як Б. Ступка, А. Бучма, Г. Вірьовка тощо.
Після виступу, пані Людмила відповідала на запитання студентів щодо проблем зберігання документів на плівкових носіях, наявності в архівній установі спеціальних пристроїв для прослуховування аудіодокументів, наявності й специфіки користування електронним архівом, міжнародної співпраці ЦДКФФА України ім. Г.С. Пшеничного та інше.