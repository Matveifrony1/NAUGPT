Заголовок: Проект Міжнародного центру підготовки пілотів на базі НАУ розглянули у МОН
Дата: 19/02/2018
URL: https://nau.edu.ua/ua/news/1/2/proekt-mizhnarodnogo-tsentru-pidgotovki-pilotiv-na-bazi-nau-rozglyanuli-u-mon.html
==================================================

16 лютого 2018 року відбулося робоче засідання комісії Міністерства освіти і науки України під керівництвом заступника міністра Максима Стріхи з розгляду державних інвестиційних проектів. На засіданні було розглянуто державний інвестиційний проект «Створення Міжнародного центру підготовки пілотів на базі Національного авіаційного університету». Виконання проекту планується у співпраці з Державним підприємством «Антонов».
Доповідачем по проекту від НАУ виступив в.о. ректора Володимир Ісаєнко. У своїй доповіді Володимир Миколайович відзначив гостру актуальність питання підготовки пілотів як у світі та Європі, так і в Україні. Разом з тим було обґрунтовано та доведено конкурентоспроможність НАУ щодо підготовки високоякісних пілотів за Міжнародними стандартами JAR-FCL1 не лише для України та Європи, а й для Китаю, Туреччини та країн Африки.
Під час обговорення заступник міністра, зокрема, відзначив, що створення Міжнародного центру підготовки пілотів на базі НАУ кардинально підвищить імідж України як авіаційної держави, що володіє повним циклом – від проектування, виробництва літаків до підготовки технічного персоналу та пілотів
Зрештою, за результатами обговорення, комісія схвалила висновок вважати проект доцільним до реалізації. Наступним кроком найближчими тижнями очікується громадське обговорення проекту (концептуальна записка буде опублікована на сайті Міністерства освіти) з подальшим розглядом проекту на комісії Кабінету Міністрів України.