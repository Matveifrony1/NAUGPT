Заголовок: В НАУ проведено круглий стіл на тему «Екологічні виклики в умовах воєнних дій»
Дата: 22/04/2022
URL: https://nau.edu.ua/ua/news/2022/3/v-nau-provedeno-krugliy-stil-na-temu-ekologichni-vikliki-v-umovah-voennih-diy.html
==================================================

Щороку, в рамках Всеукраїнської науково-практичної конференції молодих учених та студентів «Екологічна безпека держави», проводиться круглий стіл, присвячений найактуальнішим безпековим аспектам сучасної екологічної науки та практики.
Цьогоріч, враховуючи об’єктивні обставини, оргкомітетом було прийнято рішення присвятити захід питанням екологічної безпеки під час воєнних дій.
До участі у круглому столі були запрошені доповідачі з академічних установ, громадських організацій та представники бізнесу. Зокрема, з доповіддю виступили:
- співробітники НАН України;
- представники Асоціації цивільного захисту України, ІКАО, ГО «Всеукраїнська екологічна ліга» та НЕК «Укренерго» та інші почесні гості.
Тематики доповідей охоплювали широкий спектр екологічних проблем, що виникли у зв’язку з веденням бойових дій на території держави, шляхи здійснення екологічного контролю та управління в умовах воєнного часу, а також звертали увагу на екологічні ризики через пошкодження небезпечних промислових об’єктів, зокрема джерел радіаційної небезпеки.
Участь у роботі круглого столу взяли понад 70 слухачів з різних куточків України, представники студентства та адміністрації Національного авіаційного університету.
Оргкомітет висловлює подяку усім доповідачам та слухачам за участь у конференції та сподівається на зустріч наступного року у мирній країні.