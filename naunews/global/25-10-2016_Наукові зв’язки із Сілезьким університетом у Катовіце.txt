Заголовок: Наукові зв’язки із Сілезьким університетом у Катовіце
Дата: 25/10/2016
URL: https://nau.edu.ua/ua/news/2016/10/naukovi-zv’yazki-iz-silezkim-universitetom-u-katovitse.html
==================================================

20-21 жовтня 2016 року завідувач кафедри англійської філології і перекладу Навчально-наукового гуманітарного інституту доцент С. Сидоренко став учасником Міжнародної наукової конференції «Простір перекладу» в Інституті східнослов’янської філології Сілезького університету в Катовіце (Республіка Польща).
Наукова комунікація між філологами нашого університету та колегами з Катовіце розпочалася у квітні 2016 року, коли польські викладачі відвідали Національний авіаційний університет в рамках Міжнародної науково-практичної конференції «Фаховий та художній переклад: теорія, методологія, практика», яка щороку проводиться кафедрою англійської філології і перекладу Навчально-наукового гуманітарного інституту.
Під час візиту до Інституту східнослов’янської філології Сілезького університету доцент С. Сидоренко мав зустріч з директором інституту доктором філологічних наук, професором Іолантою Любоха-Круглик. Вона висловила зацікавленість у продовженні наукових контактів на рівні викладачів та студентів спеціальності «Філологія». Керівники польського університету та Навчально-наукового гуманітарного інституту планують найближчим часом узгодити та підписати договір про наукову співпрацю. Крім того, польські колеги висловили бажання бути співорганізаторами міжнародної науково-практичної конференції з проблем теорії та практики перекладу, яка проходить на базі кафедри англійської філології і перекладу нашого університету.