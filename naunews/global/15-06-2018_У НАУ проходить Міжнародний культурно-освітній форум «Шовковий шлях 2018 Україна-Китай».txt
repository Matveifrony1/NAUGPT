Заголовок: У НАУ проходить Міжнародний культурно-освітній форум «Шовковий шлях 2018: Україна-Китай»
Дата: 15/06/2018
URL: https://nau.edu.ua/ua/news/1/6/u-nau-prohodit-mizhnarodniy-kulturno-osvitniy-forum-shovkoviy-shlyah-2018-ukraina-kitay.html
==================================================

14 червня 2018 р. в стінах НАУ розпочав роботу Міжнародний культурно-освітній форум «Шовковий шлях 2018: Україна-Китай». У форумі взяли участь очільники й представники 46 українських та 11 китайських закладів вищої освіти.
Міжнародні дружні відносини між Україною та Китаєм сприяють співпраці між державами в галузях науки, техніки, освітнього та культурного розвитку.
У холах НАУ для учасників та гостей форуму була влаштована велика освітянська виставка, де кожен із присутніх на форумі ЗВО показав етапи своїх досягнень. А як стверджує давня китайська мудрість: «Не зробиш маленьких кроків – не пройдеш великого шляху».
Звертаючись із вітальним словом до присутніх на форумі ректор НАУ Володимир Ісаєнко сказав: «У цьому році форум проходить на базі НАУ - одного з провідних закладів вищої освіти. За роки своєї діяльності університет підготував десятки тисяч спеціалістів та магістрів, тисячі кандидатів та докторів наук для нашої держави та більш як 140 держав країн світу.
Зараз в університеті надають високоякісну освіту 25 тисячам студентів (близько 1000 іноземних громадян із 55 країн світу). НАУ успішно співпрацює з Міжнародною організацією цивільної авіації (IКAO), забезпечуючи потреби авіаційної галузі України та багатьох країн світу».
Ректор зауважив, що одним із пріоритетів міжнародної діяльності університету є співпраця з Китайською народною республікою. Серед 110 міжнародних угод, які уклав НАУ, 18 – складають угоди з університетами та органами державної влади КНР.
«У 2018 році між НАУ та місцевими органами влади міста Ханчжоу – підписано угоду про створення китайсько-українського інституту аерокосмічних технологій, - продовжив Володимир Миколайович. - Предметом діяльності інституту є взаємовигідне співробітництво між сторонами в таких напрямках: підготовка висококваліфікованих кадрів, впровадження проектів подвійних дипломів, навчання студентів, підготовка керівних кадрів авіаційної галузі на базі НАУ, навчання в Науково-дослідному інституті аерокосмічних технологій, стажування науковців і студентів, спільна розробка і впровадження нових технологій та продукції на території Китаю, України і третіх країн. Також пріоритетними є співробітництво в таких галузях, як: авіаційно-космічні технології, інформаційні та енергозбережні технології, матеріалознавство, еко-біотехнології».
Ректор нагадав, що в листопаді 2017 року була підписана угода про створення українсько-китайського аерокосмічного інституту, загальна площа якого, до речі, становить 180 тисяч квадратних метрів. Потім він повідомив, що офіційна церемонія відкриття цього інституту відбудеться вже в липні цього року.
На завершення ректор НАУ сказав, що розвиток і співпраця між провідними університетами, організаціями України та КНР є запорукою подальшого зміцнення зв’язків між нашими народами у освіті, науці та культурі.
Заступник міністра освіти й науки України з питань вищої освіти та євроінтеграції Юрій Рашкевич у своєму виступі підкреслив: «Результатами цього форуму повинні стати нові домовленості про спільні проекти, обмінні програми, спільні дипломи.
Китай є стратегічним партнером України й університетська співпраця відіграє ключову роль в утвердженні міждержавного співробітництва. У нас із китайською стороною вже проведено два засідання підкомісії із питань освіти та науки, а також два форуми ректорів. Після проведення першого (у 2012 р.) між українськими і китайськими університетами було укладено понад 70 угод про співпрацю.
Від уряду висловлюю подяку представникам посольства Китаю та уряду Китаю за ту підтримку, яку отримує Україна, зокрема матеріально-технічну. Так, у рамках великого гранту закуплено для українських шкіл понад 20 тисяч комп’ютерів».
Потім із вітальними словами до присутніх звернулися: директор управління освіти міста Чунцін – Лі Вінь, гендиректор україно-китайського центру розвитку культури й освіти Вей Лімін, ректор університету Гуанчжоу академік Академії наук Китаю Ян Чун Хуа, Державний секретар Міністерства культури України Ростислав Карандєєв та радник міністра з міжнародних комунікацій Міністерства інформаційної політики України Марина Сабатюк.
Учасників форуму привітав і столичний творчий колектив – після виконаного українського народного танцю дівчата у національних костюмах вручили китайським гостям коровай. Потім усіх почесних гостей запросили зробити спільне фото на згадку.
По нетривалій перерві відбулися презентації, на яких представники українських і китайських університетів та коледжів ЗВО розповідали про свої навчальні заклади.
Увечері гостям була надана можливість відвідати Національну оперу України і подивитися балет Адольфа Адана «Жизель».