Заголовок:Наукові досягнення

Дата: ----------
URL: https://nau.edu.ua/ua/menu/science/zagalna-informatsiya/naukovi-dosyagnennya.html
==================================================
аукові досягнення
 

 

Наукові основи створення сучасних технологій інженерії поверхні деталей з титанових сплавів авіаційних трибомеханічних систем

 

Об’єкт дослідження: процеси фрикційно-контактної взаємодії, формування покриттів деталей авіаційних трибомеханічних систем. Предмет дослідження: закономірності, що встановлюють взаємозв’язок між структурно-фазовим складом і фізико-механічними властивостями функціональних поверхонь деталей вузлів тертя та їх триботехнічними характеристиками. Метою проекту є розробка наукових принципів керування зносостійкістю та створення на їх основі інноваційні технології інженерії поверхні для підвищення довговічності функціональних поверхонь деталей авіаційних трибомеханічних систем. Експериментально встановлені закономірності впливу хімічного, структурно-фазового складу, фізико-механічних характеристик і схем конструювання поверхнево-модифікованих шарів і захисних покриттів на триботехнічні властивості функціональних поверхонь сформованих різними методами та визначено загальні структурно-фізичні принципи керування їх зносостійкістю. Отримано склад високотемпературного композиційного сплаву матрично-наповненого типу, у якому нікель, легований залізом, алюмінієм і хромом є матрицею, а зерна карбіду титану – зміцнювальною фазою. Розроблена технологія хіміко-термічної обробки для регламентованого поверхневого зміцнення деталей із високоміцних двохфазних титанових сплавів авіаційного призначення. Розроблена аналітично-розрахункова модель руйнування поверхневих шарів, яка дозволяє з високою точністю прогнозувати знос і оцінювати зносостійкість матеріалів пар тертя. Проведені стендові випробування розроблених матеріалів та технології. Впровадження даних технологій дозволяє знизити затрати на виробництво, енергоресурси, матеріали та підвищити надійність та довговічність зміцнених та відновлених деталей вузлів тертя на підприємствах авіаційного, теплоенергетичного, металургійного машинобудування тощо.

 

 

Методологія прогнозування втомного багатоосередкового пошкодження конструкцій літаків транспортної категорії

 

Об’єкт дослідження – втомне пошкодження конструктивних елементів літаків з множинними концентраторами напруження – отворами під заклепки.

Мета дослідження - розробка методології прогнозування втомного руйнування повітряних суден з багатоосередковим пошкодженням на основі теоретичних і експериментальних методів дослідження втомного руйнування.

Розроблено методологію прогнозування граничного стану авіаційних конструкцій з заклепковими з’єднаннями з врахуванням статистичних характеристик багатоосередкової пошкоджуваності – випадкового розташування розсіяних вздовж з’єднання втомних тріщин, статистичного розподілу їх розмірних показників, випадкової природи їх утворення і росту. Методологія включає нові теоретичні моделі втомного руйнування авіаційних конструкцій при багатоосередковому пошкоджені, методи чисельного та лабораторного експерименту, методи інструментального контролю втомного пошкодження.

У новій теоретичній моделі імовірнісного прогнозування залишкової міцності та ресурсу авіаційних конструкцій з багатоосередковою пошкоджуваністю на відміну від існуючих моделей такого типу враховано неоднорідність довжини тріщин. Імітаційна модель багатоосередкової пошкоджуваності заклепкових з’єднань фюзеляжу літаків, побудована на основі методу Монте-Карло, дозволяє проводити чисельний експеримент з більш повним врахуванням статистичних характеристик процесів утворення та росту втомних тріщин. Робота впроваджена в ДП «АНТОНОВ».

Універсальність нової методології забезпечить її використання як в українській, так і світовій авіаційній галузях. Результати проекту розширяють освітні програми для навчання студентів за спеціальностями «Авіаційна та ракетно-космічна техніка» та «Обслуговування повітряних суден».

 

 

Граничний стан пластинкових та оболонкових конструктивних елементів авіаційної техніки з композиційних матеріалів при статичному і ударному навантаженні

 

Предметом дослідження є граничний стан композиційного матеріалу (КМ) при статичному і ударному навантаженні за умов впливу факторів навколишнього середовища. Об’єкт дослідження це пластинкові та оболонкові конструктивні елементи авіаційної техніки з КМ. Метою дослідження є розробка моделі граничного стану пластинкових та оболонкових конструктивних елементів з КМ при статичному і ударному навантаженні. Експериментальні зразків та елементи з КМ виготовлялися методами термовакуумної формовки, вакуумної інфузії та з використанням технології RTM ‑ методу інжекції смоли в закриту форму, при цьому використовувались вакуумні насоси, вакуумна камера, а також спроектований прес гарячого формування. Експериментальні дослідження характеристик КМ та конструктивних елементів проводились на випробувальних машинах FP-10, Р-10 та ЦДМУ-30 з використанням інформаційно-вимірювального комплексу та тензорезисторів, отримані данні оброблялися у програмі Microsoft Excel.

Розроблені технології виготовлення зразків з КМ та методики визначення комплексу фізичних властивостей матеріалу, необхідних для моделювання його граничного стану.

Розроблена методика визначення деградації механічних характеристик КМ та конструкцій з них при дії різних експлуатаційних факторів, яка готова для впровадження. Розроблена методика розрахунку граничного стану конструктивних елементів із композитів при ударному навантаженні на основі розрахунку ймовірності руйнування і відновлення зв’язків між структурними елементами матеріалу.

 

 

Методологія комплексного діагностування газоперекачувальних агрегатів методами розпізнавання образів та генетичними алгоритмами

 

Предмет дослідження: методологія діагностування газоперекачувального агрегату (ГПА) з використанням методів розпізнавання образів та генетичних алгоритмів.

Об’єкт дослідження: ГПА з газотурбінним приводом.

Основна мета: розробка методології ідентифікації технічного стану ГПА на базі комплексного використання найбільш перспективних методів розпізнавання образів, генетичних алгоритмів та математичних моделей робочого процесу ГПА.

Теоретичні результати полягають у створенні методів:

діагностування з використанням метода, що базується на обчисленні відстані від об’єкту до найближчих «сусідів» або до ядра класу;
діагностування з використанням метода «карта кластерів»;
діагностування з використанням метода мінімізації ризику;
діагностування з використанням генетичних алгоритмів;
багатокритеріального діагностування ГПА з використанням результатів перерахованих вище методів.
Практичний результат:

програмне забезпечення діагностування ГПА-Ц-6,3/56М-1,45 з газотурбінною установкою Д-336;
госпдоговірна тема №134-Х17 (фінансування 200 000 грн.).
Наукова новизна полягає у створенні метода діагностування ГПА за параметрами робочого процесу на засадах комплексного використання методів розпізнавання образів, метода мінімізації ризику та генетичних алгоритмів.

Методологія дозволяє: підвищити якість діагностування ГПА, прогнозуючи відмови та несправності, зменшуючи частину хибних сигналів; попередити аварійні та вимушені зупинки.

Можливі споживачі: ВАТ «Мотор-Січ» (м. Запоріжжя); ДП НВКГ «Зоря» — «Машпроект» (м. Миколаїв); підрозділи компанії «Укртрансгаз» України і, в першу чергу, «Техдіагаз»; компресорні станції та інші.

 

 

Методологія побудови сучасних дистанційних інформаційно-вимірювальних систем

 

Об’єкт дослідження: процес прецизійного дистанційного вимірювання механічних величин інформаційно-вимірювальними системами з аналоговими інтерфейсами централізованого типу.

Предмет дослідження: методи, моделі та алгоритми дистанційного вимірювання механічних величин з підвищеними метрологічними характеристиками на базі створення інтелектуальних аналогових інтерфейсів та розробки нових принципів перетворення інформативних сигналів.

Мета проекту: розробка методології побудови дистанційних інформаційно-вимірювальних систем механічних величин.

На основі аналізу існуючого стану розробок методів та засобів дистанційних вимірювань визначено вплив кожного із дестабілізуючих факторів на результати вимірювання.

Проведено дослідження проблеми розробки методів і засобів підвищення метрологічних характеристик дистанційних вимірювань. На основі розробленого теоретичного базису побудовано принципово новий клас засобів, сформовані їх структурні схеми як окремих вимірювальних перетворювачів, так і приладової системи в цілому.

Запропоновано новий метод захисту аналогових інтерфейсів від завад загального виду, що діють на вимірювальні перетворювачі при дистанційних вимірюваннях, шляхом розробки аналогового інтерфейсу на основі підсилювачів з диференціально-струмовими входами.

Вдосконалено метод захисту вимірювального каналу від завад нормального виду, в тому числі в умовах нелінійності функції перетворення.

Вдосконалено підхід до підвищення точності приладів для вимірювання механічних величин з розширенням динамічного діапазону та зменшенням похибок вимірювання за рахунок використанням нових методів обробки вимірювальних сигналів.

Впроваджено впроваджено у виробництво ПАТ НВО «Київський завод автоматики».

 

 

Методологія побудови вітроенергетичної установки з комбінованим ротором для використання енергії слабких вітрів

 

Об’єкт дослідження – вітроенергетичні установки (ВЕУ) з комбінованим ротором для використання енергії слабких вітрів.

Мета роботи – розробка дослідного зразка вітроенергетичної установки з вертикальною віссю обертання комбінованого ротора та оцінити ефективність для використання енергії слабких вітрів.

Розроблено:

концепція синергетичного принципу побудови роторів ВЕУ, розрахованих на слабкі вітри, що забезпечує одночасно підвищити енергетичну ефективність ВЕУ на сильних вітрах і одночасно забезпечити роботу ВЕУ;
метод декомпозиції задачі автоматизованого проектування ВЕУ;
метод інтеграції роторів різних типів і розмірів в конструкцію комбінованого ротора;
метод синтезу аеродинамічної моделі за рахунок  чисельного розв’язання диференційних рівнянь Нав’є–Стокса для комбінованих роторів;
метод багатокритеріальної оптимізації на основі гібридного еволюційного алгоритму з метою визначення конструкції та геометричних параметрів;
метод аналізу виникнення флатеру у роторах з вертикальною віссю обертання;
гібридний багатокритеріальний алгоритм оптимізації;
алгоритм оптимізації параметрів ротора, включаючи його силові елементи;
алгоритм визначення оптимальних кутів атаки лопатей для елементу комбінованого ротора – ротора Дар’є, у випадку стаціонарного кріплення лопатей до вісі обертання за допомогою траверс;
алгоритмічне забезпечення вимірювального комплексу;
дослідний зразок ВЕУ з комбінованим ротором;
вимірювальний комплекс для визначення параметрів фізичних моделей комбінованих роторів під час їх випробувань в аеродинамічній трубі.
 

 

Методологія розроблення високоточних динамічних модульних систем багатоальтернативного виявлення, розпізнавання та класифікації об'єктів

 

Робота присвячена створенню методології розроблення високоточних динамічних модульних систем багатоальтернативного виявлення, розпізнавання та класифікації об'єктів, яка забезпечує комплексне вирішення задач створення та використання безпілотних авіаційних систем (БАС) на прикладі діючого експериментального макету високоточного комплексу малого безпілотного повітряного судна (БПС) модульного типу подвійного призначення та наземної станції. Робота направлена на збільшення рівня безпеки польотів, покращення точності автоматичних систем керування, та ефективного виконання поставлених відповідних завдань застосування БАС.

У роботі виконано розробку сучасних методів розроблення власних високоточних БАС модульного типу, на основі досліджень та розроблення нової уніфікованої аеродинамічної компоновки, методів виявлення та розпізнавання цільових об'єктів, їх класифікації за сукупністю ознак та багатоальтернативної класифікації польотних ситуацій, сучасних автоматизованих систем управління та навігаційного комплексу, методів обґрунтування допустимих ризиків та норм безпеки польотів з подальшим формуванням нормативно-методичної бази з урахуванням вимог національних і міжнародних стандартів.

Запропоновано комплексний підхід до створення та використання комплексів БАС у різних галузях економіки та оборони за допомогою застосування методології розроблення високоточного комплексу малого БПС модульного типу, процесів налаштування його складових систем на відповідне цільове призначення при здійсненні авіаційних робіт, а також розробленням відповідного сертифікаційного базису.

Потенційні замовники: Державне космічне агентство України, Державіаслужба України, підприємства «Укроборонпрому» та інші організації, що займаються розробкою, виробництвом авіаційної техніки та навчанням авіаційного персоналу.

  

 

Система моніторингу доступності радіонавігаційного поля при заходах на посадку літальних апаратів за сигналами GNSS

 

Об’єктом дослідження є радіонавігаційне та електромагнітне поле в районі заходу на посадку повітряних суден. Предметом дослідження є рівень електромагнітних випромінювань та доступність радіонавігаційного поля в районі заходу на посадку повітряних суден.

Розроблено технологію контролю радіонавігаційного поля та електромагнітної обстановки в районі заходу на посадку з метою підвищення безпеки посадки повітряних суден із застосуванням технології ГНСС. Створено комплекс алгоритмів та програм для реалізації методів контролю електромагнітного стану, та контролю доступності радіонавігаційного поля в зоні аеродрому, а також методу оцінки сумісного впливу факторів доступності радіонавігаційного поля та завадової обстановки на якість навігаційних визначень в зоні району посадки. Розроблено експериментальний зразок апаратно-програмного комплексу моніторингу радіонавігаційного поля у якому реалізовано запропоновані методи оцінки сумісного впливу факторів доступності радіонавігаційного поля та завадової обстановки. Проведені експериментальні дослідження дозволяють стверджувати, що створений зразок є ефективною та перспективною вітчизняною розробкою.

 

 

Розробка ГІС-платформи удосконалених моделей обчислення чинників впливу авіації на довкілля для моніторингу, зонування та оптимізації діяльності аеропортів

 

Об’єкт дослідження - джерела та чинники техногенного впливу на довкілля в галузі цивільної авіації, зокрема в районі аеропорту. Предмет дослідження - обмеження впливу джерел та чинників авіаційної галузі на населення і довкілля, зокрема в районі аеропорту, збалансований розвиток авіаційної галузі. Метою є удосконалення спроможності моделей оцінки пріоритетних чинників впливу авіаційної діяльності на довкілля, розроблення та обґрунтування методів багатокритеріальної оптимізації і зменшення впливу чинників та створення національної платформи аналізу і прогнозування політики розвитку авіаційної галузі та захисту навколишнього середовища.

В частині моделювання авіаційної емісії та локальної (на місцевому рівні) якості повітря в районі аеропорту отримані закономірності впливу експлуатаційних чинників, удосконалення моделі струменя газів авіаційних двигунів, розроблені нові моделі вихорів крила літака під час зльоту та посадки (із застосуванням пакету CFD-програм), що взаємодіють зі струменями газів авіадвигунів і обумовлюють попередню дисперсію викидів забруднюючих речовин від двигунів перед їх дифузією атмосферною турбулентністю та перенесенням вітром. Виконані натурні вимірювання концентрацій забруднення повітря в аеропорту Київ/Жуляни для різних сценаріїв польотів відповідно до різних варіантів метеорологічних умов (напрям та швидкіcть вітру). Отримано просторові розподіли та часові зміни кількісних значень акустичних полів з урахуванням житлової забудови в околиці аеропортів та впливу зовнішніх джерел на акустичну обстановку. Проведено вимірювання рівнів звуку авіаційного шуму в аеропортах Київ/Жуляни та Одеса для різних сценаріїв польотів відповідно до різних варіантів метеорологічних умов (в першу чергу вплив напрямку та швидкості вітру).

 

 

Підвищення експлуатаційних характеристик палив для газотурбінних двигунів, безпеки авіаційного транспорту та його екологічності

 

Предмет дослідження: фізико-хімічні, експлуатаційні та екологічні властивості реформульованих палив для ГТД. Об’єкт дослідження:модифікування складу авіаційних палив для ГТД. Мета дослідження:виконання комплексу робіт для підвищення експлуатаційних характеристик палив для ГТД, безпеки авіаційного транспорту та його екологічності.

Теоретичні і практичні результати:

досліджено фізико-хімічні, експлуатаційні та екологічні властивості розроблених реформульованих палив для ГТД, отриманих модифікацією біокомпонентами естерифікації олій рижію та ріпаку простими спиртами (метанолом, етанолом);
досліджено експлуатаційні параметри ГТД з використанням авіаційних реформульованих палив, отриманих модифікацією біокомпонентами естерифікації олій рижію та ріпаку простими спиртами (метанолом, етанолом).
обґрунтовано ефективність використання реформульованих палив для ГТД, отриманих модифікацією біокомпонентами естерифікації олій рижію та ріпаку для покращення екологічності повітряних суден.
Новизна: очікувані результати досліджень є новими і забезпечують сприяння ресурсоенергозбереженню і підвищенню безпеки та екологічності авіаційного транспорту через використання нових видів високоефективних альтернативних авіаційних палив. Виробництво біокомпонентів реформульованих палив для ГТД, здійснюється із вітчизняної сировини.

Ступінь впровадження: результати даного проекту упровадженні у науково-дослідний процес Інституту біоорганічної хімії та нафтохімії НАН України і доцільно можуть бути впровадженні у діяльності вітчизняних та міжнародних авіаційних підприємств, компаніях з нафтохімічної галузі.

Сфера (галузь) використання: результати роботи придатні до використання на підприємствах системи авіапаливозабезпечення цивільної авіації, хіміко-технологічних підприємствах та сільськогосподарських підприємствах.

 

 

 

Аеродинаміка перспективних безпілотних літальних апаратів (БПЛА) з вихорогенераторами на аеродинамічних поверхнях

 

Об’єктом дослідження є процеси зміни аеродинамічних характеристик несучих поверхонь і компоновок БПЛА при встановленні на них об’ємних вихроутворювачів (ОВУ) в залежності від форми ОВУ, місця розташування, масштабу, швидкості повітряного потоку, тощо.

Мета: створення БПЛА, які забезпечать польоти на великих кутах атаки, при збуреній атмосфері, з ліквідування ефектів статичного гістерезису в зоні відривних кутів атаки; виключення звалювання в штопор; покращення керованості.

Результати:

розроблені типові форми ОВУ на носку профілю, які суттєво збільшують критичні кути атаки крила, усувають різке зменшення піднімальної сили при виході на закритичні кути атаки, явища статичного гістерезису;
визначені основні закономірності впливу ОВУ на інтегральні і локальні аеродинамічні характеристики тіла обтікання;
визначені найбільш ефективні параметри компонування моделей несучих поверхонь ОВУ для покращення експлуатаційних характеристик БПЛА, підвищення безпеки польотів.
альбом аеродинамічних характеристик компонувань шести профілів ОВУ;
проект методики експериментальних досліджень моделей профілів на малих швидкостях;
проект методики одночасного проведення вагових і дренажних випробувань моделі відсіку крила в ТАД-2;
проект ТЗ на створення перспективного БПЛА з вихроактивним крилом.
Новизна: систематичність досліджень, отримання оптимальних співвідношень між розмірами, формою, розташуванням ОВУ на конкретних профілях. Створено альбом АДХ моделей шести типів профілів з трьома типами ОВУ.

Сфера використання: підприємства міністерства оборони, сільського господарства, міністерство надзвичайних ситуацій, та фірми, які займаються розробкою та виготовленням літаків та БПЛА.

 

 

Квантово-криптографічні методи захисту критичної інформаційної інфраструктури держави

 

Робота присвячена розробці і дослідженню нових більш ефективних методів захисту критичної інформаційної інфраструктури (КІІ) держави, а саме, протоколів квантової криптографії (КК), які мають низку принципових переваг у порівнянні з традиційними (неквантовими) криптографічними протоколами. Отримані результати можуть бути використані для підвищення ефективності систем захисту на базі квантового прямого безпечного зв’язку (КПБЗ) і квантового розподілу ключів, а також для деяких процедур безпеки в традиційних (неквантових) криптографічних системах захисту КІІ держави. Об’єктом дослідження є процес захисту інформації методами КК. Предметом дослідження є методи, системи та моделі підвищення ефективності квантово-криптографічних протоколів захисту критичної інформаційної інфраструктури держави. Метою проекту є розробка квантово-криптографічних методів забезпечення стійкості кутритових протоколів і систем, а також побудова тритових генераторів ПВП та оцінювання їх статистичної стійкості. Авторами розширено класифікацію протоколів КК; розроблено метод забезпечення стійкості протоколів КПБЗ, що на відміну від відомих дозволяє збільшити швидкість роботи протоколу при збережені його стійкості до некогерентних атак; розроблено метод генерування послідовностей, що на відміну від відомих дозволяє генерувати тритові незбалансовані послідовності; розроблено метод оцінки рівня випадковості тритових послідовностей, що на відміну від відомих дає можливість оцінювати статистичні параметри та закономірності тритових ПВП; розроблено методику експериментальних досліджень та відповідне програмне забезпечення.

 

 

Розроблення технології контролю поточного агрегатно-фазового стану робочої рідини у циркуляційних системах змащення

Україна входить до першої десятки авіаційних держав світу та займає лідируючі позиції серед світових брендів по розробці та серійному випуску літаків різноманітного призначення з власними авіаційними двигунами крім цього, в Україні виробляються та експлуатуються потужні енергосилові установки (ЕСУ): турбогенератори електростанцій, газотурбінні двигуни, двигуни внутрішнього згоряння, трансмісії та інші складні трибологічні механізми з циркуляційними системами змащування.

Нагальною потребою усіх підприємств-виробників та експлуатантів наземної та  авіаційної техніки є підвищення ресурсу сучасних енергосилових установок, у тому числі авіаційних газотурбінних двигунів останнього покоління.

Мета проведення науково-технічної роботи - підвищення працездатності та довговічності енергетичних силових установок за рахунок керування поточним агрегатно-фазовим станом змащувальних рідин різної в’язкості.

Автори даної НТР вперше запропонували застосовувати двофазну масло-парогазову змащувальну субстанцію на основі розробленої адгезійно-гідродинамцічно моделі тертя та зношування. Апробація такого підходу на  передніх редукторах авіаційних двигунів ТВ3-117ВМА-СБМ1 в ДП ЗМКБ «Івченко-Прогрес» дозволила збільшити їх ресурс до 7000 мотогодин, тобто більше ніж у 7разів.

На основі отриманих попередніх лабораторно-стендових досліджень виникла ідея в розробці та створенні нових методів та контрольно-вимірювальних систем, здатних об’єктивно кількісно оцінювати поточний агрегатно-фазовий стан мастильного середовища в циркуляційних системах ЕСУ в процесі їх експлуатації.

На основі проведеного патентного пошуку та літературного огляду поточних розробок передових наукових шкіл світу аналогів щодо запропонованого проекту не виявлено. Наукова новизна розробки базується на вперше виявлених авторами даного проекту явищ зворотних течій, вакуумування змащувальних шарів та їх трибокавітації, котрі були запропоновані в рамках адгезійно-гідродинамічної моделі тертя та зношування.

Розроблювані за даною НТР дослідний зразок пристрою і технологія контролю поточного агрегатно-фазового стану змащувальної рідини у циркуляційних системах змащування дозволять вирішити нагальні проблеми технічної безпеки, надійності та працездатності енергосилових установок (ЕСУ) включаючи авіаційні двигуни, системи змащення енергогенеруючих блоків електростанцій, двигуни внутрішнього згоряння та інше.

 

  

Розроблення стратосферного псевдо супутника з відновлюваним джерелом енергоживлення

Мета  проекту - створення зразка гвинтової безпілотної стратосферної платформи (псевдосупутника) з енергоємною установкою на відновлювальних джерелах для відпрацювання критичних елементів технологій виконання  довготривалих польотів безпілотних літаків в стратосфері. Можливість використання зразка щодо дистанційного зондування землі (ДЗЗ).

Основна проблема полягає в тому, що застосування БПС - HAPS гальмується факторами відсутності в Україні критичних технологій «безпілотних стратосферних платформ», що в основному пов’язані з пошуком компромісів між невеликим коефіцієнтом корисної дії (ККД) відомих енергоджерел (сонячних батарей та акумуляторів) і вимогами до ТТХ/ЛТХ дуже легкого та значних розмірів літака з надмалими значеннями тягоозброєності та питомого навантаження на одиницю площі. Для визначення цих платформ був використаний термін HAPS - high-altitude pseudo-satellite (укр. - висотний псевдосупутник). Ці платформи (літаки) класу HAPS беруть на себе функції супутникового угрупування щоб виконувати їх у режимі реального часу в рамках цілого регіону.

Питоме навантаження сучасних літаків класу HAPS знаходиться в межах 2-5кг/м2, що порівняно з навантаженням у відомого розвідника RQ-4 GlobalHawk (США) у 230кг/м2 вимагає нових підходів до забезпечення міцності конструкції та культури її ваги, внаслідок високої чутливості конструкції HAPS до горизонтальних та вертикальних вітрових навантажень малих порядків – 5-10 м/с.

Тягоозброєність визначає темп підйому літака на висоту. З огляду на світову практику, даний параметр HAPS знаходяться  в межах 0,09-0,15кГс/кг, що саме по собі є найнижчим показником з усіх відомих типів повітряних суден. Для прикладу вважається, що показник 0,5кГс/кг в авіації є низьким. Відповідно літак HAPS має володіти високою аеродинамічно якістю в межах 30-40 од, тобто має бути довершеним у плані аеродинаміки виробом.

Враховуючи досвід 9 країн світу, що розробляють гвинтової безпілотні стратосферні платформи  (псевдосупутника -ПС) з енергоємною установкою на відновлювальних джерелах енергоживлення,  вдосконалити цей досвід та досягнути найкращих показників при підходах до встановлення масових,  геометричних та енергетичних  характеристик псевдосупутника.

 

 

Розробка та  супровід прикладного програмного забезпечення  автоматизованої системи аеронавігаційного обслуговування

 

Мета роботи – розробка та супровід прикладного програмного забезпечення (ППЗ) автоматизованої системи аеронавігаційного обслуговування (АС АНО), яке має забезпечувати цілодобове функціонування  системи. ППЗ АС АНО реалізує концепцію безумовного обслуговування всіх запланованих потоків повітряного руху. ППЗ АС АНО забезпечує автоматизацію процесів збору і обробки планової інформації про регулярні і нерегулярні польоти цивільної авіації, а також про трасові та поза трасові польоти державної авіації, які виконуються в межах кордонів відповідальності Республіки Білорусь. ППЗ АС АНО.

ППЗ АС АНО має модульну структуру і складається з наступних підсистем, що об'єднані в локальну обчислювальну мережу підприємства: підсистема планування польотів цивільної авіації; підсистема планування польотів відомчої авіації; підсистема розрахунків за аеронавігаційне обслуговування повітряних суден; підсистема планування польотів в зоні відповідальності центру координації та забезпечення польотів; підсистема забезпечення обміну інформацією АС АНО з АРАС УПР "Синтез-АР2" та Інтернет-користувачами.

Рівень розробки програм та їх оригінальність підтверджено чотирма Свідоцтвами про реєстрацію авторського права на твір та продажем ліцензії.

 

 

Розробка методики перерахунку зовнішніх акустичних навантажень в акустичні навантаження, які діють під головним обтікачем в залежності від залежності від звукопоглинаючих властивостей конструкції головного обтікача

 

Мета роботи – розробка методики перерахунку зовнішніх акустичних навантажень в акустичні навантаження, які діють під головним обтікачем в залежності від залежності від звукоізолюючих властивостей конструкції головного обтікача.

Отримано наступні результати:

розроблено варіаційний метод розрахунку проходження звука через тонкостінні шаруваті оболонки, який реалізовано у вигляді перерахунку зовнішніх акустичних навантажень в акустичні навантаження, які діють під головним обтікачем;
варіаційний метод розрахунку проходження звука через тонкостінні шаруваті оболонки, який реалізовано у вигляді прикладної програми на ПК;
розроблено інструкцію користувача програми на ПК перерахунку зовнішніх акустичних навантажень в акустичні навантаження, які діють під головним об тікачем;
проведено тестові розрахунки звукоізоляції головного обтікача.