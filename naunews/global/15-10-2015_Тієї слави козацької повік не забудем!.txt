Заголовок: Тієї слави козацької повік не забудем!
Дата: 15/10/2015
URL: https://nau.edu.ua/ua/news/2015/10/tiei-slavi-kozaczkoi-povik-ne-zabudem.html
==================================================

13 жовтня 2015 року викладачі кафедри української мови та культури Навчально-наукового Гуманітарного інституту Г. Онуфрійчук та М. Ціко організували виїзне засідання студентського наукового гуртка «Українська культура в контексті європейського мистецького дискурсу». Подію приурочили до дня українського козацтва та відвідали Національний музей літератури України. Тут проходив тематичний культурно-мистецький захід під назвою «Тієї слави козацької повік не забудем!».
У ньому взяли участь воїни АТО, які стояли на захисті територіальної цілісності України. Гості свята послухали зворушливу історію розвідника Дениса із позивним «Ангел», який разом з побратимами захищав Донецький аеропорт. «Ангел» започаткував власну акцію – у парку імені Т. Шевченка він посадив 2 дерева в знак пам'яті про загиблих побратимів-кіборгів.
У програмі також виступи студентів Національної музичної академії ім.. П. І. Чайковського та учасники «Козацької Лицарської Школи». Учасники «Козацької Лицарської Школи» проводили конкурси, в яких узяли участь та стали призерами студенти НАУ М. Монахов (209 ФЛА), М. Запорожець (209 ФЛА), М. Хомицький (209 ФЛА).