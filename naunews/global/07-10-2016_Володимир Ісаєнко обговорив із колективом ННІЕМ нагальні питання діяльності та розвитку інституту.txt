Заголовок: Володимир Ісаєнко обговорив із колективом ННІЕМ нагальні питання діяльності та розвитку інституту
Дата: 07/10/2016
URL: https://nau.edu.ua/ua/news/2016/10/volodimir-isaenko-obgovoriv-iz-kolektivom-nniem-nagalni-pitannya-diyalnosti-ta-rozvitku-institutu.html
==================================================

6 жовтня в. о. ректора НАУ Володимир Ісаєнко разом із проректорами     А. Майснером, Т. Івановою і Т. Калитою, а також головою Вченої ради В. Чепіженком провели тривалу та змістовну зустріч із трудовим колективом Навчально-наукового інституту економіки та менеджменту.
Основною темою фахової дискусії було питання приведення у відповідність до вимог Закону України «Про вищу освіту» організаційно-штатної структури інституту. В діалозі прозвучали виступи завідуючих кафедр Г. Юна, М. Григорак, Т. Олешко, І. Ластівки, О. Сунцової, О. Гайдаржийської, В. Засанського, а також декана ФЕП О. Ареф’євої, професора С. Смерічевської та доцента І. Геєць.
Володимир Ісаєнко на початку зустрічі відразу пояснив колегам, що процес оптимізації структури викликаний виключно вимогами Закону України «Про вищу освіту» і не має на меті будь-які скорочення працівників. Натомість, як підкреслив очільник НАУ, «саме у трудового колективу є унікальний шанс обрати такий формат організаційної структури інституту, що сповна задовольнятиме потреби навчального процесу та відкриє перспективні напрями розвитку, тощо».
Так, Володимир Ісаєнко запропонував декілька варіантів:
залишити нині існуючий інститут без факультетів і деканатів,
створити декілька інститутів, базуючись на трьох різних напрямках (економіко-фінансовому, менеджменту і адміністрування, логістики та транспортних технологій).
перейти до університетських факультетів поза межами інституту.
Колектив ННІЕМ отримав можливість не лише самостійно та демократично визначити подальший формат своєї діяльності, а й залучив до роботи спеціальної комісії, за ініціативи В. Ісаєнка, своїх представників – С. Смерічевську та М. Григорак.
Серед інших питань, завідувачі кафедр негативно оцінили діяльність тих проректорів і структурних підрозділів університету, що відповідають за напрями закупівель і матеріало-технічного забезпечення та господарської роботи, через що закликали очільника НАУ вжити заходів щодо вирішення відповідних організаційних питань.
У виступах ставилося питання про невтілення наявних можливостей колективу інституту через відсутність належної роботи представників університету, що відповідають за міжнародну діяльність.
Активний діалог очільника НАУ з трудовим колективом Навчально-наукового інституту економіки та менеджменту дав усім учасникам підстави для рішучих дій щодо розвитку університету та його навчальних підрозділів.