Заголовок: На Факультеті екологічної безпеки, інженерії та технологій відбулася міжнародна конференція з відновлення екосистем
Дата: 08/11/2024
URL: https://nau.edu.ua/ua/news/2024/11/na-fakulteti-ekologichnoi-bezpeki-inzhenerii-ta-tehnologiy-vidbulasya-mizhnarodna-konferentsiya-z-vidnovlennya-ekosistem.html
==================================================

На Факультеті екологічної безпеки, інженерії та технологій відбулася І Міжнародна науково-теоретична та прикладна конференція
«Відновлення екосистем, які постраждали внаслідок воєнних дій: українські та європейські виклики. REDMO-2024»
. Захід був приурочений до Міжнародного дня запобігання експлуатації довкілля під час війни та збройних конфліктів, який щороку відзначається 6 листопада за ініціативи ООН.
Організаторами конференції виступили
кафедра екології спільно з Природничим університетом Любліна (Польща), Асоціацією професіоналів довкілля PAEW, НЕК «Укренерго» та Національним природним парком «Північне Поділля».
Відкрив конференцію
проректор з наукових досліджень та трансферу технологій
Сергій Гнатюк
.
З вітальними словами до учасників звернулися
професор
Анджей Возняк
з Природничого університету Любліна, професор
Чіджіоке Ікокву
з The Ivy League Leadership Academy (Нігерія), представники Програми Розвитку ООН
Ірина Покотильська та Ольга Сютікова. Галина Паньковська,
начальниця науково-дослідного відділу НПП «Північне Поділля»,
наголосила на важливості
науково-дослідної роботи для успішного відновлення природних систем.
Пленарне засідання
розпочалося з доповіді майора
Владислава Дударя,
представника Головного управління протимінної діяльності Міноборони, який розкрив складність оцінки залишкового забруднення територій вибухонебезпечними предметами.
Олена Блінкова
з Інституту дендрології Польської академії наук та Луганського національного університету представила ґрунтовний аналіз соціальних аспектів воєнних реалій України.
Важливою темою конференції стала освіта та підготовка фахівців.
Людмила Райчук
з Інституту агроекології НАНУ представила принципи розвитку освіти в сфері управління кризовими ситуаціями в довкіллі.
Юзеф Добровольський
,заступник начальника військової кафедри університету з навчальної та наукової роботи — начальник навчальної частини, підкреслив необхідність підготовки спеціалістів з повоєнного відновлення, розмінування та відбудови територій.
Микола Лубський
з Наукового центру аерокосмічних досліджень Землі НАНУ презентував перспективні методи оцінки змін екосистем, які можуть стати основою для планування відновлення природних комплексів.
Марія Лопушанська
(PAEW) та
Катерина Васютинська
з Одеської політехніки розглянули повоєнне відновлення як можливість для впровадження принципів сталого розвитку та природоорієнтованих рішень.
Ганна Якименко
, експертка НЕК «Укренерго», висвітлила важливість збереження довкілля при відновленні промислово-енергетичного сектору.
Особливу увагу привернув виступ студентів КПІ ім. Ігоря Сікорського
Кирила Тапола
та
Єлізавети Кияниці
, які продемонстрували відданість молоді справі збереження та відновлення довкілля. Їхню позицію підтримала професорка
Алла Некос
з Харківського національного університету ім. В. Н. Каразіна, яка наголосила на важливості залучення молоді до екологічних ініціатив.
Підбиваючи підсумки конференції, завідувачка кафедри екології
Тамара Дудар подякувала учасникам
та висловила сподівання на проведення наступної зустрічі в очному форматі у вільній Україні.
REDMO-2024 стала важливим майданчиком для обміну досвідом
та пошуку рішень щодо відновлення постраждалих екосистем, об’єднавши зусилля науковців, практиків та молодих дослідників з різних країн.