Заголовок: Вибір банку для виплати зарплатні - виключна прерогатива працівника
Дата: 04/02/2016
URL: https://nau.edu.ua/ua/news/2016/2/vibir-banku-dlya-viplati-zarplatni-viklyuchna-prerogativa-praczivnika.html
==================================================

Саме так прокоментував предмет дискусії навколо постанови Кабінету Міністрів України від 20 січня 2016 року №37, яка набрала чинності 2 лютого цього року, т.в.о. ректора, перший проректор з адміністрування НАУ Андрій Майснер. При цьому керівник підкреслив, що нині лише чотири банківські установи сповна відповідають критеріям, за якими надається право обслуговувати бюджетні установи та реалізовувати зарплатні проекти. З них три - це державні банки, єдині хто має 100% державні гарантії збереження коштів. У той же час, за словами Андрія Майснера, якщо інші банки, в установленому порядку, протягом трьох місяців досягнуть повної відповідності критеріям, кожен бюджетник матиме право обирати комфортний для себе банк з більш широкого кола. "Адміністрація бюджетної установи має лише сприяти реалізації вибору своїх співробітників і підписати договори з тими банками, які відповідають сповна критеріям та мають право обслуговувати бюджетні кошти та зарплатні проекти бюджетників, і до кола клієнтів яких прагнуть самі співробітники", - закцентував увагу т.в.о. ректора НАУ. Комфортні умови, лояльні тарифи, розгалужена мережа, інноваційні банківські продукти - ось мотивація для вибору, а сам вибір виключна прерогатива працівника.