Заголовок: Професору НАУ В’ячеславу Астаніну присвоєно почесне звання «Заслужений діяч науки і техніки України»
Дата: 23/01/2017
URL: https://nau.edu.ua/ua/news/2017/1/profesoru-nau-v’yacheslavu-astaninu-prisvoeno-pochesne-zvannya-zasluzheniy-diyach-nauki-i-tehniki-ukraini.html
==================================================

22 січня, у День Соборності України Президент Петро Порошенко підписав указ, згідно з яким почесне звання «Заслужений діяч науки і техніки» присвоєно завідувачу кафедри механіки Національного авіаційного університету, доктору технічних наук, професору В’ячеславу Астаніну.
В’ячеслав Астанін широко відомий своїми дослідженнями у галузі механіки деформівного твердого тіла, динаміки та міцності матеріалів і елементів залізних конструкцій за ударної напруги. Він  експериментально визначив динамічні механічні характеристики різноманітних конструкцій матеріалів, дослідив опір деформації металів за умов надвисоких швидкостей деформації.
У творчому доробку В’ячеслава Валентиновича – загалом 137 наукових праць, що були опубліковані як в Україні, так і за кордоном. Його дослідження в галузі механічних характеристик металів, виробництва та властивостей композитних матеріалів зробили важливий внесок у розвиток авіаційної галузі країни.
Колектив НАУ щиро вітає колегу з високою оцінкою його наукових досягнень. Керівництво університету висловлює подяку народному депутату України Дмитру Андрієвському за сприяння у розгляді питання щодо присвоєння звання «Заслужений діяч науки і техніки України» професору В’ячеславу Астаніну.