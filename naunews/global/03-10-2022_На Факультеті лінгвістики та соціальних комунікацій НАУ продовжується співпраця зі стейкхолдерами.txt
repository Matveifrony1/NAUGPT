Заголовок: На Факультеті лінгвістики та соціальних комунікацій НАУ продовжується співпраця зі стейкхолдерами
Дата: 03/10/2022
URL: https://nau.edu.ua/ua/news/2022/10/na-fakulteti-lingvistiki-ta-sotsialnih-komunikatsiy-nau-prodovzhuetsya-spivpratsya-zi-steykholderami.html
==================================================

23 вересня здобувачі вищої освіти спеціальності 029 «Інформаційна, бібліотечна та архівна справа» Факультету лінгвістики та соціальних комунікацій (ФЛСК) Національного авіаційного університету зустрілись із заступником голови Державної авіаційної служби України Ігорем Зелінським, який є дійсним членом Ради роботодавців ФЛСК і постійним стейкхолдером освітньо-професійної програми «Інформаційна аналітика та соціальні комунікації».
Під час зустрічі на тему «Інформаційно-аналітичне забезпечення органів державної влади», Ігор Леонідович:
- наголосив на важливості налагодження тісного зв’язку між теорією і практикою;
- звернув увагу присутніх на особливості інформаційно-аналітичного забезпечення в Державній авіаційній службі України, а також задачах і функціях, які реалізуються співробітниками відділу інформаційно-аналітичного забезпечення;
- розповів про реалізацію Угоди між Україною та Європейським Союзом про спільний авіаційний простір тощо.
Особливу увагу поважний гість звернув на якості, якими має володіти спеціаліст з інформаційно-аналітичної діяльності: комунікативність, аналітичне, критичне мислення, вміння працювати з інформацією, великий багаж знань. Він також відмітив, що зараз в Україні спостерігається кадровий голод у спеціалістах з інформаційно-аналітичної діяльності в органах державної влади. Ігор Леонідович наголосив, що авіаційна сфера сьогодні складна і комплексна, але не дивлячись на закритий авіапростір, є вітчизняні авіакомпанії, які працюють за межами України, а в нашій державі постійно здійснюється технічне обслуговування для збереження нашого авіаційного потенціалу.
Відповідаючи на запитання студентів щодо можливості проходження виробничої практики, стажування або працевлаштуватися у Державну авіаційну службу України, Ігор Зелінський наголосив, що між НАУ і Державною авіаційною службою України укладено Меморандум про співпрацю, в рамках якого це передбачено.
Колектив кафедри та здобувачі вищої освіти дякують Ігорю Леонідовичу Зелінському за співпрацю та комунікацію.