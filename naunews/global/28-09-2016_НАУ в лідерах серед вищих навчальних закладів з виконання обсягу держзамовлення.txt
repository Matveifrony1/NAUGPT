Заголовок: НАУ в лідерах серед вищих навчальних закладів з виконання обсягу держзамовлення
Дата: 28/09/2016
URL: https://nau.edu.ua/ua/news/2016/9/nau-v-liderah-sered-vishchih-navchalnih-zakladiv-z-vikonannya-obsyagu-derzhzamovlennya.html
==================================================

Національний авіаційний університет став одним із лідерів серед вищих навчальних закладів України з виконання максимального обсягу державного замовлення – ці  дані оприлюднив Директор Департаменту вищої освіти  Міністерства освіти та науки Олег Шаров  під час наради за підсумками вступної кампанії – 2016. НАУ виконав максимальний обсяг державного замовлення за 17 спеціальностями. Лідерами своєрідного рейтингу серед українських «вишів»  також стали Київський національний університет імені Т. Шевченка, Харківський національний університет імені В. Н Каразіна, Чернівецький національний університет імені Ю. Федьковича, Львівський національний університет імені І. Франка.
«Це  лідери серед вищих навчальних закладів за кількістю спеціальностей, по яких вони повністю  виконали максимальний обсяг державного замовлення,  і це означає, що на цих спеціальностях у них прохідні бали вищі за загальні по Україні, тому  це – своєрідний рейтинг лідерства», – вважає Олег Шаров.  За його  словами, через   рейтинг  лідерства  в  навчальних закладах можуть  збільшуватись  бюджетні набори; крім того, це є певним орієнтиром як для розвитку напрямків підготовки  (спеціальностей) в конкретних  «вишах», так і для майбутніх вступників.
Нагадаємо, цьогоріч Національний авіаційний університет увійшов у ТОП – 10 за кількістю поданих заяв.  У 2016 році  до НАУ  було подано понад 43500 заяв, тоді  як у попередньому 2015 році було зареєстровано 33721 вступну заяву.