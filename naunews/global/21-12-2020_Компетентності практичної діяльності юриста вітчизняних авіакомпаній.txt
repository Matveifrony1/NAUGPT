Заголовок: Компетентності практичної діяльності юриста вітчизняних авіакомпаній
Дата: 21/12/2020
URL: https://nau.edu.ua/ua/news/2020/gruden/kompetentnosti-praktichnoi-diyalnosti-yurista-vitchiznyanih-aviakompaniy.html
==================================================

10 грудня 2020 року в рамках підписаного Меморандуму про співпрацю між Національним авіаційним університетом та авіакомпанією SkyUp Airlines для студентів Юридичного факультету проведено онлайн-екскурсію офісом найбільшого вітчизняного лоукосту.
Навчальну екскурсію проводили представники топ-менеджменту авіакомпанії. Зокрема, Марія Мирончук, HR Business Partner, розповіла студентам про сферу своєї діяльності, порівнявши свою посаду з цікавою подорожжю, так як HR Business Partner є стратегом, який бере участь в проектах компанії разом із топ-менеджерами, веде переговори, допомагає вирішувати конфлікти в команді і точно знає, як  використовувати потенціал співробітників, щоб підвищити прибутковість компанії. HRBusiness Partner відзначила наскільки важливим, особливо в умовах кризи авіаційних перевезень, викликаної пандемією, сповідувати основні цінності компанії: дружелюбність, новаторство, комунікативність,відповідальність та довіру.
Дмитро Толкачов, директор з юридичних питань, ознайомлюючи студентів з роботою юридичного департаменту авіакомпанії, наголосив на декількох ключових тезах, які мають допомогти студентам визначитись із напрямом своєї майбутньої професії. Адже авіаційний юрист має добре знати міжнародне право, повітряне право, адміністративний процес, вміти вести переговори з партнерами, клієнтами та контролюючими органами, а найголовніше завжди відчувати гордість за свою професію.
Під час обговорення питань, пов’язаних зі специфікою діяльності офісу SkyUp Airlines, студенти Юридичного факультету отримали запрошення для проходження стажування в авіакомпанії з метою набуття необхідних навичок роботи юриста з авіаційного права. Попередньо було досягнуто домовленості, що таку можливість студенти-юристи отримають вже наступного семестру.