Заголовок: Брудні оборудки у старих структурах ІПН буде ліквідовано найближчим часом
Дата: 09/06/2017
URL: https://nau.edu.ua/ua/news/2017/6/brudni-oborudki-v-ino-bude-likvidovano-nayblizhchim-chasom.html
==================================================

Що може бути дорожчим за гроші? Добре ім’я. Національний авіаційний університет здобував свою репутацію десятиріччями сумлінної праці своїх науковців та викладачів. Проте добре ім’я, на яке працювали цілі покоління, ледь не загубила купка спритників, які заради брудних схем заробітку поставили під загрозу імідж одного з провідних ВНЗ держави.
31 травня на засіданні Вченої ради НАУ окремим питанням розглянуто результати позапланового аудиту діяльності Навчально-наукового інституту неперервної освіти з 2014 по 2016 роки.
(Нагадаємо, що НН ІНО був створений наказом в.о.ректора  від 27 жовтня 2016 року з включенням у нову структуру ІНО Навчально наукового інституту післядипломного навчання, Навчально-наукового інституту заочного та дистанційного навчання та Інституту доуніверситетської підготовки).
Результати перевірок виявилися невтішними - відділ внутрішнього аудиту НАУ відкрив багато фактів неефективної організації роботи в окремих структурних підрозділах. Загалом через це за три роки університет втратив понад 16 мільйонів гривень.  І це лише прямі збитки.  Через брудні оборудки  університет недоотимав доходів на суму ще майже 14 мільйонів гривень. Разом це складає понад 30 мільйонів. Та головне – під великою загрозою опинився імідж університету.
-Розпочинаючи аудит, ми мали на меті дати оцінку організації освітнього процесу та кадрового забезпечення заочного навчання, післядипломної освіти, курсів підвищення кваліфікації та стажування педагогічних і науково-педагогічних працівників, доуніверситетську підготовку абітурієнтів, - розповідає заступник начальника відділу внутрішнього аудиту НАУ Ольга Котович. – Окрім того, ми мали оцінити стан виконання планів, використання та збереження державного майна та активів. І головне – треба було дати оцінку ефективності функціонування підрозділів інститутів.
Аудит НН ІНО виявив порушення та невідповідності, які є потенційними ризиками надання якісної освітньої послуги, що негативно впливає на створення позитивного  іміджу НАУ в цілому. Адже курси підвищення кваліфікації та перепідготовка фахівців – це своєрідна візитна картка університету. Рівень саме цих освітніх послуг має бути бездоганним. Звичайно, якщо не перетворювати їх суто на інструмент з викачування грошей зі слухачів та з університету в цілому.
У адміністрації університету були дуже вагомі підстави щодо перевірки роботи Інституту післядипломного навчання за період з 2014 по 2016 роки. Адже у ця структура з року в рік мала від’ємний фінансовий результат.  Виникає питання: як таке могло статися? Припустимо, інші навчальні підрозділи можуть зазнати фінансових втрат через недобір студентів, а тут навчається постійний контингент слухачів. Тоді звідки збитки? Коли відділ внутрішнього аудиту почав шукати відповідь на це питання,  то встановив, що в інституті порушуються умови надання освітніх послуг на курсах підвищення кваліфікації, там працюють відверто збиткові для НН ІНО структурні підрозділи та проекти, через які університету  за три роки завдано мільйонних збитків.
Простіше кажучи, в інституті були створені структури, через які гроші вилітали немов у трубу.
-Як працюють ці схеми? Скажімо, є комерційні структури, зареєстровані на фізичну особу –підприємця, - пояснює Ольга Котович. -  Одна з цих структур пропонує навчальний курс з підвищення кваліфікації IT-спеціалістів. Це коштує слухачеві 13,5 тисяч гривень за курс зі 120 навчальних годин. Але за рахунок яких ресурсів це робиться? Виявляється, за рахунок НАУ!  Перше – Ліцензії на надання освітніх послуг ФОП не має, зате її має університету. Друге – приміщення, третє – комунальні послуги. І комерційна структура укладає договір з університетом. Відкривається курс, зараховуются студенти, кожен платить по 13,5 тисяч, закінчивши курс, отримує свідотство (знову таки видане НАУ). А власне НАУ з цих грошей дістається… 160 гривень! І ми маємо дані, що такі схеми працювали з 2012 року (хоча аудит проводився за період 2014-2016 роки).
За словами  Ольги Котович, під час аналізу діяльності комерційних структур, які немов паразити обліпили університет, взагалі траплялися дивні речі. Наприклад, аудитор знаходить черговий рекламний сайт з переліком навчальних послуг. А наступного дня… сайт зникає! Добре, що перед цим його матеріали скринили та роздруковували, що дозволило задокументувати ці хитрі схеми.
-У Інституті післядипломного навчання є два напрями діяльності –численні курси підвищення кваліфікації та перепідготовка фахівців, - продовжує Ольга Котович. - Візьмемо саме її. За три роки по цьому напряму було зароблено близько 26 мільйонів гривень, а витрачено… 41 мільйон гривень! У підсумку, через неефективність фінансово-господарської діяльності та неефективні управлінські рішення адміністрації НН ІПН на перепідготовці фахівців втратив майже 15 мільйонів. Інститут започатковував збиткові проекти: наприклад, на спеціальність набирають групу з трьох (!) осіб (в той час, коли економічно вигідною є група щонайменше з десяти слухачів), і кілька викладачів читали їм повний курс лекцій. І таких проектів була переважна більшість.
Відділ внутрішнього аудиту не лише розкрив ці брудні корупційні схеми, зафіксував їх, склав звіти, а й продумав спільно з керівництвом НАУ план коригувальних дій - як у рамках чинного законодавства поліпшити ситуацію. Головні ідеї цього плану – невідкладно розірвати відносини з «лівими» ФОП, а також ліквідувати або реорганізувати збиткові структури. Саме для цього питання і було розглянуте 31 травня на засіданні Вченої ради.
Остаточно закривши сумнівні схеми, університет заощадить бюджетні кошти для тих, хто насправді працює на його добре ім’я.
- З  1 червня в університеті почала працювати Державна аудиторська служба України, - прокоментував доповідь Ольги Котович на Вченій раді НАУ в.о. ректора Володимир Ісаєнко. – Мета внутрішніх аудиторських перевірок – навести, нарешті, порядок у НАУ, усунути той безлад, що творився роками.
Також він додав, що найближчим часом за результатами внутрішнього аудиту буде ліквідовано ті структури, які «висмоктували» гроші з бюджету університету. Проте, підкреслив в.о. ректора, ліквідовано буде саме неефективні структури, а не цікаві проекти.