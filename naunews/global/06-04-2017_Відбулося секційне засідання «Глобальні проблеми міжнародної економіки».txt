Заголовок: Відбулося секційне засідання: «Глобальні проблеми міжнародної економіки»
Дата: 06/04/2017
URL: https://nau.edu.ua/ua/news/2017/4/vidbulosya-sektsiyne-zasidannya-globalni-problemi-mizhnarodnoi-ekonomiki.html
==================================================

4 квітня 2017 року в Навчально-науковому інституті міжнародних відносин за програмою проведення щорічної Міжнародної науково-практичної конференції молодих учених і студентів «Політ. Сучасні проблеми науки» відбулося секційне засідання: «Глобальні проблеми міжнародної економіки» (голова секції - д.е.н., професор С. Сіденко, секретар - к.е.н., доцент З. Пічкурова). З вітальним словом до учасників конференції звернулась відповідальна за наукову роботу в НН ІМВ проф., д.н.д.у., заслужений економіст України С. Біла.
Участь у заході взяли 15 студентів-доповідачів, які навчаються за спеціальностями «Міжнародний бізнес» та «Міжнародні економічні відносини». Презентації доповідей відзначалися ґрунтовністю та творчим підходом. Підвищений інтерес аудиторії викликали наукові доповіді студентів 5 курсу Дмитра Ноздратенка щодо особливостей вендингового бізнесу в Європі, Анни Кулєшової, яка висвітлила особливості аналізу облікової ставки як одного з інструментів впливу на валютний курс та рівень інфляції в країні та Олександри Сабатін стосовно проблем управління зовнішнім державним боргом в Україні. Цікавий матеріал був представлений і у доповідях студентів 4 курсу Ірини Дзигаленко, яка окреслила тенденції розвитку світової фінансової системи, Катерини Кузьменко щодо новацій геоекономічної політики: від неолібералізму до неопротекціонізму та Марії Гайдай на тему «Конференція ООН зі сталого розвитку «Ріо +20» про перехід до «зеленої» економіки».
Діяльність секції мала і теоретичний, і практичний характер: учасники не лише висвітлювали проблеми, але й висловлювали думки щодо їх вирішення.
В цілому робота секції відзначилася високим рівень підготовки студентів, їх зацікавленістю у дослідженні нагальних проблем міжнародної економіки, актуальністю обговорюваних тем та активною участю присутніх.