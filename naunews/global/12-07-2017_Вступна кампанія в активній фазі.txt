Заголовок: Вступна кампанія в активній фазі
Дата: 12/07/2017
URL: https://nau.edu.ua/ua/news/2017/6/vstupna-kampaniya-v-aktivniy-fazi.html
==================================================

12 липня 2017 року увійшла в активну фазу вступна кампанія в Національному авіаційному університеті. З 8 ранку цього дня абітурієнти можуть прийти до Приймальної комісії і подати необхідні для вступу документи чи надіслати їх в електронному вигляді.
Вступна кампанія – зазвичай найскладніший та найвідповідальніший період для будь-якого ВНЗ. Тому у перший день подачі заяв Приймальну комісію відвідав в. о. ректора НАУ Володимир Ісаєнко. Очільник університету поспілкувався з представниками інститутів та консультаційного центру ПК, які презентують наш університет абітурієнтам та надають їм консультативні послуги при подачі заяв, і побажав їм успіхів у роботі. Також Володимир Ісаєнко заслухав звіт в. о. проректора з навчальної та виховної роботи Тамари Іванової та секретаря Приймальної комісії Олега Ткаліча про особливості цьогорічної вступної кампанії та стан готовності НАУ прийняти вступників.
«Поспілкувавшись зі співробітниками Приймальної комісії, можу сказати, що Національний авіаційний університет розпочав прийом абітурієнтів на гідному рівні. Сподіваємось тримати цю високу планку до кінця вступної кампанії і залучити до наших лав якнайбільше талановитої та перспективної молоді. Так тримати!» - відзначив в. о. ректора.
Вступна кампанія – 2017 в Україні стартувала 29 червня. Головні нюанси цього року – нові коефіцієнти до конкурсного балу, збереження квот для абітурієнтів з інвалідністю, сиріт, дітей учасників бойових дій на Донбасі і вступників із Криму і Донбасу замість права на позаконкурсний вступ, а також зменшення кількості заяв на місця держзамовлення.