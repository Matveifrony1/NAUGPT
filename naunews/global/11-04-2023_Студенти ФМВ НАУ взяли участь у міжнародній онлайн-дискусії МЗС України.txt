Заголовок: Студенти ФМВ НАУ взяли участь у міжнародній онлайн-дискусії МЗС України
Дата: 11/04/2023
URL: https://nau.edu.ua/ua/news/2023/4/studenti-fmv-nau-vzyali-uchast-u-mizhnarodniy-onlayn-diskusii-mzs-ukraini.html
==================================================

Студенти Факультету міжнародних відносин НАУ приєдналися до міжнародної онлайн-дискусії щодо нелегітимності перебування РФ у Раді Безпеки ООН та Організації загалом.
Організатори заходу – Лондонський Королівський інститут міжнародних відносин (Chatham house) та Дипломатична академія України ім. Г.Удовенка.
У панельній дискусії, що відбулась у гібридному форматі, взяли участь провідні британські науковці та правники, з української сторони дипломати, представники депутатського корпусу, НУО та експерти. Міністр закордонних справ Дмитро Кулеба під час виступу заявив, що «РФ зловживатиме майбутнім головуванням у Раді Безпеки ООН для просування маніпулятивних наративів про її війну проти України та ухвалення неправомірних рішень. Україна і партнери мають працювати над тим, щоб запобігти цьому за допомогою чинних юридичних механізмів».
Спікерами на дискусії виступили Постійний представник України при ООН Сергій Кислиця, перша заступниця Міністра закордонних справ України Еміне Джапарова, директор Chatham House Бронвен Меддокс, народна депутатка, заступниця голови Комітету з питань інтеграції до ЄС Марія Мезенцева та інші.
Учасники дискусії обговорили питання щодо:
- дотримання керівних принципів Статуту ООН; довіри та легітимності багатосторонньої співпраці в часи стратегічного суперництва та зростання глобальної напруженості;
- нелегітимності успадкування росією місця СРСР в ООН та механізми доведення цієї нелегітимності.