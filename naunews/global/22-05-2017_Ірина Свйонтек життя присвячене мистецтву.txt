Заголовок: Ірина Свйонтек: життя присвячене мистецтву
Дата: 22/05/2017
URL: https://nau.edu.ua/ua/news/2017/5/irina-svyontek-zhittya-prisvyachene-mistetstvu.html
==================================================

18 травня 2017 року старший викладач кафедри соціології та політології НН ГМІ Н. Грищенко разом зі студентами-соціологами 3 курсу в рамках відзначення Всесвітнього дня вишиванки стали учасниками
унікальної виставки
авторських історичних фотографій типажів покутян, опілян, гуцулів та бойків у народних строях, зразків автентичної вишивки етнічних регіонів Прикарпаття і Карпат «Ірина Свйонтек. Життя присвячене мистецтву».
Виставка такого масштабу проходить вперше в Україні. На трьох поверхах Центру Української Культури та Мистецтва розміщено експонати з фондів Національного музею народного мистецтва Гуцульщини та Покуття імені Й. Кобринського (м. Коломия Івано-Франківської обл.), які висвітлюють багаторічну плідну діяльність дослідниці.
Ірина Свйонтек – лікар-хірург, член Національної спілки майстрів народного мистецтва України,
47 років досліджувала, вивчала та відтворювала взірці вишиття Карпат і Прикарпаття.
Всесвітньо відома дослідниця автентичної вишивки видала вже
7 унікальних мистецьких альбомів вишивки
(2005, 2008, 2010, 2013, 2014, 2015, 2016 рр.) і не збирається припиняти свою діяльність, а готує до друку два нових альбоми.
Завдяки науковим дослідженням І. Свйонтек було збережено безцінні узори автентичної вишивки сіл та містечок Західної України. Мисткиня є прикладом того, що навіть не будучи етнографом, але маючи велике бажання до збереження своєї культури, традицій, можна
зробити більше, ніж кілька науково-дослідних інститутів, разом узятих.
Її колосальна робота протягом багатьох років дозволяє сьогодні по праву вважати І. Свйонтек
легендарною постаттю в сучасному українському мистецтві та науці.