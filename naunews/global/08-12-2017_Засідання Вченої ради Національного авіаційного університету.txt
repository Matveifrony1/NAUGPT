Заголовок: Засідання Вченої ради Національного авіаційного університету
Дата: 08/12/2017
URL: https://nau.edu.ua/ua/news/2017/12/zasidannya-vchenoi-radi-natsionalnogo-aviatsiynogo-universitetu.html
==================================================

8 грудня 2017 року відбулося позачергове засідання Вченої ради університету. Порядок денний засідання Вченої ради було присвячено питанню нової редакції Статуту Національного авіаційного університету. Необхідність внесення змін та доповнень до чинного Статуту університету зумовлено нагальною потребою узгодження його змісту із Законом України «Про вищу освіту», Законом України «Про освіту» прийнятим 05 вересня 2017 року та іншими нормативно-правовими актами, що регламентують діяльність закладів вищої освіти.
Голова Статутної ради Олександр Запорожець представив членам Вченої ради проект змін та доповнень до Статуту університету, які були сформовані членами Статутної ради. Зміни та доповнення до Статуту університету означено у таких частинах: основні напрями діяльності та завдання університету, повноваження засновника, права та обов’язки ректора щодо управління університетом, концепція освітньої діяльності, учасники освітнього процесу, завдання і напрямки наукової, науково-технічної, мистецької та інноваційної діяльності, джерела надходження та порядок використання коштів і майна університету, порядок звітності, контролю за здійсненням фінансово-господарської діяльності тощо. Акцентовано увагу присутніх також на необхідності означення й реалізації процедур та заходів системи забезпечення якості вищої освіти та освітньої діяльності в університеті та принципі дотримання академічної доброчесності.
Члени Вченої ради університету мали можливість попередньо ознайомитися із пропонованими змінами до Статуту на офіційному веб-сайті Вченої ради Національного авіаційного університету.
Статут Національного авіаційного університету у новій редакції схвалено членами Вченої ради університету одноголосно із урахуванням змін та доповнень до представленого проекту. Схвалений у новій редакції Статут університету у подальшому має бути винесено для погодження Конференцією трудового колективу університету, яка відбудеться 14 грудня 2017 року.