Заголовок: Результати засідання Вченої ради університету
Дата: 20/09/2019
URL: https://nau.edu.ua/ua/news/2019/9/rezultati-zasidannya-vchenoi-radi-universitetu.html
==================================================

Відбулось перше в цьому навчальному році засідання Вченої Ради Національного авіаційного університету. Серед майже 40 питань порядку денного основними питаннями, що впливають на діяльність університету були: звіт проректора з навчальної роботи про підсумки вступної кампанії університету у 2019 році та погодження призначення на посаду проректора з інноваційного навчання та інформатизації.
Під час свого виступу проректор Артур Гудманян зауважив, що у вступній кампанії 2019 року було чимало новацій, що змушувало Приймальну комісію НАУ ухвалювати складні оперативні рішення. Проректор з навчальної роботи, зокрема, повідомив, що до університету було подано 29 021 заяв, з них на перший курс – 23 579. Це дало можливість НАУ посісти шосте місце серед найпопулярніших вишів України.
Найпопулярнішими в Національному авіаційному університеті цього року були спеціальності: «Інженерія програмного забезпечення», «Комп’ютерні науки», «Право», «Менеджмент», «Кібербезпека», «Філологія германські мови та літератури (переклад включно)», «Журналістика», «Комп’ютерна інженерія», «Міжнародні відносини, суспільні комунікації та регіональні студії», «Психологія».
Ректор Володимир Ісаєнко  вручив проректору з навчальної роботи Артуру Гудманяну Подяку Міністерства освіти і науки України за сумлінне виконання службових обов'язків та професійні досягнення, пов'язані з реалізацією державної політики у сфері освіти і науки.
Також Вчена рада університету шляхом таємного голосування погодила кандидатуру Юрія Теслі на посаду проректора з інноваційного навчання та інформатизації.
Професор Юрій Тесля з 2013 по 2019 рік працював у Київському національному університеті імені Тараса Шевченка деканом  факультету інформаційних технологій. З липня 2019 року Юрій Миколайович реалізовує інноваційну програму  «Національний авіаційний університет – цифровий заклад вищої освіти». Завдяки реалізації даної програми процеси суспільної, освітньої та наукової діяльності університету відбуватимуться в електронному середовищі згідно світових тенденцій розвитку інформаційних технологій.