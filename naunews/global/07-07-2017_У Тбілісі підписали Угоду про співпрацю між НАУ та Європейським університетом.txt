Заголовок: У Тбілісі підписали Угоду про співпрацю між НАУ та Європейським університетом
Дата: 07/07/2017
URL: https://nau.edu.ua/ua/news/2017/6/u-tbilisi-pidpisali-ugodu-pro-spivpratsyu-mizh-nu-ta-evropeyskim-universitetom.html
==================================================

30 червня – 1 липня 2017 року відбулася ІІ Міжнародна конференція з актуальних проблем економіки знань в сучасному глобалізованому світі, яку було організовано Інститутом досліджень економічних і соціальних проблем глобалізації та факультетом бізнесу та технологій Європейського університету в  Тбілісі.
Викладачі, адміністратори та науковці Грузії, України та Польщі шукали  спільні інтереси, порівнювали стратегії розвитку національних систем освіти, обговорювали на пленарних та секційних засіданнях труднощі та представляли досягнення.  За підтримки директора НН ГМІ  Артура Гудманяна та начальника відділу міжнародних зв’язків НАУ В’ячеслава Тимохіна, до процесу пошуку та встановлення партнерських  зав’язків  активно долучаються представники окремих кафедр нашого університету.
Так, результатом академічного відрядження у Тбілісі доцента кафедри педагогіки та психології професійної освіти НН ГМІ Олени Добротвор стало підписання Угоди про співробітництво між Національним авіаційним університетом та Європейським університетом. Відповідно, в.о. ректора Володимир Ісаєнко та ректор Європейського університету Лаша Канделакішвілі виступають ініціаторами та гарантами освітньої міжнародної діяльності для розвитку академічного середовища, співробітництва у сфері наукових досліджень, сумісного навчання та мобільності.
Європейський університет, що здійснює підготовку в області ділового адміністрування, юриспруденції, гуманітарних і соціальних наук, інформаційних технологій та ззбереження здоров’я, має високий рейтинг, програми навчання за світовими стандартами, привабливі для іноземних студентів дипломи. Усе це є результатом виконання місії університету – надання особистісно-орієнтованої освіти у міцному співробітництві з лідерами та новаторами в цій галузі.