Заголовок: Візит до ННІ міжнародних відносин американського професора
Дата: 30/11/2017
URL: https://nau.edu.ua/ua/news/2017/11/vizit-do-nni-mizhnarodnih-vidnosin-amerikanskogo-profesora.html
==================================================

29 листопада 2017 року відбувся візит до Навчально-наукового інституту міжнародних відносин професора університету Регінта (США) Джеймса Девідса. Організатор зустрічі - кафедра міжнародного права. Американський учений-юрист провів відкриту лекцію та круглий стіл на тему: «Проблеми розвитку законодавства про вищу юридичну освіту в Україні»
Під час відкритої лекції «Особливості правової системи США та еволюція її правових інститутів» учений розповів про зародження правової думки в США, а також про науковців-фундаторів конституціоналізму в США. Зокрема про Джорджа Вашингтона, Джона Адамса та інших видатних постатей США. Вчений не оминув увагою і сучасний стан правової системи США та існуючі виклики, пов’язані з правовою реальністю: одностатеві шлюби, дискримінацію, сучасне розуміння моралі в США, смертну кару в США та інші питання.
Під час проведення круглого столу учасники обговорили актуальні питання юридичної освіти загалом та міжнародно-правової освіти зокрема. Модератором заходу був завідувач кафедри міжнародного права Навчально-наукового інституту міжнародних відносин Національного авіаційного університету Ю. Волошин. З вітальним словом на заході виступила проректор з навчально-виховної роботи Національного авіаційного університету Т. Іванова, яка наголосила, що в сучасних умовах освіта цінніша за гроші. Теплими словами присутніх привітала директор Навчально-наукового інституту міжнародних відносин Національного авіаційного університету А. Фоменко, вона побажала всім плідної роботи з реформування міжнародно-правової освіти.
Радник Міністра юстиції Р.Усенко озвучив позицію Міністерства юстиції України, підкресливши, що система вищої юридичної освіти потребує реформування і дуже важливо залучати до такого процесу саме фахівців із міжнародного та національного права.
Цікаві думки висловив професор Джеймс Девідс. Він виступив із пропозиціями реформування вищої юридичної освіти за зразком Сполучених Штатів Америки. Зокрема він запропонував звузити спеціалізацію університетів та випускати студентів за конкретною галуззю міжнародного права, таким чином зосередившись на якості знань майбутніх юристів.
Учасники проведених заходів були вдячні професору та почесним гостям за отримані знання з основних проблем порівняльного правознавства. Адже, актуальність даної теми полягає в тому, що правова система США є чи не найвпливовішою у сучасному світі, а тому її дослідження і орієнтування в її особливостях допоможуть юристам-міжнародникам в удосконаленні договірної практики нашої країни з країнами світового суспільства взагалі і зі Сполученими Штатами Америки зокрема. Правова система США залишається і буде залишатися актуальною для дослідження. Адже вона ґрунтується на дотриманні принципів демократії, конституційного захисту прав і свобод людини, і застосування її досвіду може мати значний вплив на національні правові системи взагалі та на українську правову систему зокрема.