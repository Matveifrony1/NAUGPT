Заголовок: Спортивні перемоги студентів НАУ
Дата: 16/10/2020
URL: https://nau.edu.ua/ua/news/2020/zhovten/sportivni-peremogi-studentiv-nau.html
==================================================

Студенти НАУ взяли участь у змаганнях з п’яти видів спорту та здобули нагороди, попри труднощі, що пов’язані з карантинним обмеженням та епідеміологічну ситуацію у нашій країні.
Студент Юридичного факультету Анатолій Сокальський здобув бронзову нагороду у міжнародному турнірі зі спортивного більярду «KIEV OPEN». У цьому престижному, з високим рейтингом змаганні, взяли участь більш ніж 100 спортсменів – багаторазові чемпіони України, майстри спорту міжнародного класу, майстри спорту України.
На базі спортивного комплексу НАУ відбулись традиційні змагання з легкої атлетики «Солом’янська миля». За загальним командним підрахунком (молодь+ветерани) команда університету посіла І місце.
Видовищними та напруженими видалися фінальні зустрічі Чемпіонату НАУ з футзалу. Чемпіонами університету стали студенти Факультету кібербезпеки, комп’ютерної та програмної інженерії (ФККПІ), які з рахунком 5:2 переграли збірну команду Факультету екологічної безпеки, інженерії та технологій. Бронзові нагороди виборола команда Аерокосмічного факультету.
У традиційному шаховому турнірі «Кубок декана ФЛСК» взяли участь 16 студентів з 5 факультетів університету. Почесну нагороду виборов студент Аерокосмічного факультету Олексій Чорнобривець, друге місце у капітана збірної команди НАУ з шахів Олександра Луцика (ФККПІ). Третє місце розділили Владіміра Срібна (ФККПІ) та Дмитро Климюк (ФККПІ).
Збірна НАУ у Чемпіонаті України зі спортивної аеробіки серед дорослих увійшла у четвірку кращих команд. Очолює команду старший викладач кафедри фізичного виховання та спортивної підготовки ФЛСК Світлана Оргєєва.
Вітаємо наших студентів, учасників та призерів змагань, а також їх тренерів. Подальших успіхів та перемог!