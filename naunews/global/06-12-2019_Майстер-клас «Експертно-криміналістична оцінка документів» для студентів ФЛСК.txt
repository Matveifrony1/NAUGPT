Заголовок: Майстер-клас «Експертно-криміналістична оцінка документів» для студентів ФЛСК
Дата: 06/12/2019
URL: https://nau.edu.ua/ua/news/2019/12/mayster-klas-ekspertno-kriminalistichna-otsinka-dokumentiv-dlya-studentiv-flsk.html
==================================================

Заступник завідувача відділу початкової експертизи та технічної експертизи документів Київського науково-дослідного експертно-криміналістичного центру МВС України Василь Пелюшок провів майстер-клас «Експертно-криміналістична оцінка документів» для студентів та викладачів Факультету лінгвістики та соціальних комунікацій.
Василь Пелюшок розповів студентам старших курсів спеціальності «Інформаційна, бібліотечна та архівна справа» про методики виявлення підроблення документів, печаток, штампів, банкнот. Експерт-криміналіст зосередив увагу на характеристиці захисних елементів, а також – ознак підроблених документів, за якими вони можуть бути виявлені, зокрема, водяних знаків, захисних стрічок, видимих і невидимих захисних волокнах, флуоресцентному друку та ін.
Ведучий майстер-класу продемонстрував різні аспекти і прийоми виявлення способів фальшування документів, поділився своїм практичним досвідом. Студенти активно обговорювали і застосовували окреслені методики, уточнювали незрозумілі моменти та задавали питання.
Завідувач кафедри Ірина Тюрменко наголосила на важливості постійного поглиблення рівня спеціальних знань та професійних компетентностей здобувачів вищої освіти і подякувала гостю за проведення цікавого, актуального та необхідного, з огляду на професійні орієнтири студентів, майстер-класу.