Заголовок: Міжнародний симпозіум і традиції етносів
Дата: 24/11/2016
URL: https://nau.edu.ua/ua/news/2016/11/mizhnarodniy-simpozium-i-traditsii-etnosiv.html
==================================================

17-19 листопада 2016 року викладач кафедри української мови та культури Навчально-наукового Гуманітарного інституту Н. Сенчило виступила з доповіддю на Міжнародному Тургутлу симпозіумі, який проходив у Турецькій Республіці (м. Тургутлу). Симпозіум для науковців був організований Маніським університетом імені Джеляля Баяра та муніципалітетом міста. У заході брали участь філологи, соціологи, історики, які цікавляться історією, життям та розвитком маніського регіону. Н. Сенчило виступила на секційному засіданні з доповіддю на тему: «Вивчення казок України та Маніси в аспекті мотивів та формальних ознак». Хоча кожному народу притаманний свій особливий менталітет та система поглядів і уявлень про світ, традиції етносів, що мешкають на віддалених територіях демонструють багато спільних рис та елементів, які проявляються у фольклорній складовій культури народу, зокрема у жанрі казки. Молодий науковець показала у своєму дослідженні, що подібні між собою казкові сюжети зустрічаються у фольклорі різних народів. Це зближує їх і дає підстави до ширших наукових пошуків та з’ясування спільних та суто регіональних чи національних особливостей Туреччини та України.
Учасники конференції мали можливість обговорити широке коло питань з гуманітаристики, обмінятися думками, налагодити нові контакти.