Заголовок: Культура та інновації у вищій освіті
Дата: 04/03/2016
URL: https://nau.edu.ua/ua/news/2016/3/kultura-ta-innovaczii-u-vishhij-osviti.html
==================================================

25 лютого 2016 року кафедрою української мови та культури Навчально-наукового Гуманітарного інституту була організована та реалізована інноваційна форма проведення наукових заходів. Науковці та студенти поринули в атмосферу панельної дискусії на тему: «Культура та інновації у вищій освіті». Мета заходу - виявити проблеми і чинники, що визначають перспективи впровадження інноваційних та загальнокультурних засобів у навчально-виховному процесі ВНЗ. Дискусія була відкритою. Три спікери запропонували власне різностороннє бачення проблеми. Н. Романченко, к. філ. н. представила доповідь на тему: «Стратегії формування комунікативних навичок студентів авіаційної галузі»; О. Осадча акцентувала увагу на проблемі «Виховної функції фантастичної літератури у формуванні молодого дослідника»; Оксана Швед, к. іст. н. представила дослідження: «Візуальні комунікації в сучасній освіті». Експерти оцінювали виступи спікерів, ставили гострі запитання та заохочували присутніх до дискусії.
У підсумку учасники панельної дискусії погодилися з головною тезою: нині інноваційна функція вищої освіти стає дедалі значнішою. Володіючи унікальним інноваційним потенціалом, вища школа повинна стати рушійною силою переходу країни на інноваційний шлях розвитку, формування інноваційної культури та інноваційного менталітету нації. Тому дослідження процесів удосконалення та впровадження способів формування у студентів інноваційного мислення та культури є не тільки актуальною необхідністю, але й завданням державного значення.