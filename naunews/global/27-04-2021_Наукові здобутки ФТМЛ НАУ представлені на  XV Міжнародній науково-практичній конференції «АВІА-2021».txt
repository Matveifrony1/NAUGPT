Заголовок: Наукові здобутки ФТМЛ НАУ представлені на  XV Міжнародній науково-практичній конференції «АВІА-2021»
Дата: 27/04/2021
URL: https://nau.edu.ua/ua/news/2021/4/naukovi-zdobutki-ftml-nau-predstavleni-na-xv-mizhnarodniy-naukovo-praktichniy-konferentsii-avia-2021.html
==================================================

22 квітня на факультеті транспорту, менеджменту і логістики Національного авіаційного університету відбулося засідання секції «Транспортні технології, менеджмент і логістика» в рамках XV Міжнародної науково-технічної конференції «АВІА-2021».
Було заслухано та обговорено тези доповідей науковців, що стосувалися як техніко-технологічних, так і управлінських аспектів секційної тематики. Під час роботи секції наукова спільнота ділилася результатами своїх наукових пошуків та досліджень, спілкувалися на актуальні для всіх теми, жваво обговорювали сучасні тренди, ризики та виклики, в яких працює бізнес, та в яких виховуються нові покоління фахівців галузі.
Декан факультету, професор Мостенська Тетяна Леонідівна розпочала роботу секції з вітального слова. Вона коротко характеризувала складний стан авіаційної галузі в Україні та світі та наголосила на необхідності пошуку шляхів відновлення галузі та зменшення негативного впливу за рахунок державної підтримки та виважених управлінських рішень.
Представник ДО «Агенція з питань підтримки державно-приватного партнерства», Артур Сергійович Вінюков-Прощенко розпочав робочу частину секції, представивши доповідь на тему «Сценарний підхід до прогнозування розвитку ринку пасажирських авіаперевезень у постпандемічний період». Були озвучені прогнози різних організацій щодо відновлення авіаційної галузі після пандемічних збитків до рівня 2019 року.
Доповідач зауважив, шо відновлення пасажиропотоку зараз особливо залежить від активності процесу вакцинації та її ефективності. Співавтори Григорак М.Ю. та Савченко Л.В. долучилися до доповіді для глибшого розкриття теми, відповідаючи на питання.
Доповідач, Шевчук Дмитро Олегович, представив ґрунтовну роботу на тему «Системні методи автоматизації процесів реконфігурації керування повітряними кораблями в особливих ситуаціях у польоті». Аналіз можливих небезпечних ситуацій в польоті, що призводить до виведення з ладу або пошкодження частин літаків, їх класифікація та пошук шляхів зниження ризиків виникнення таких ситуацій та реагувань на них - надзвичайно важливі проблеми, що вимагають комплексного підходу з використанням адаптивних математичних моделей.
Тамара Вікторівна Іванова представила своє бачення сучасних проблем менеджменту в умовах трансформаційних процесів. Вона зауважила, що ми живемо в епоху суспільних викликів, відповідь на які можна забезпечити напрацюванням фундаментальних наукових концепцій та підготовки майбутніх кадрів, що складатимуть професійну управлінську еліту нашої держави.
Логістичний підхід до формування концепції розвитку «зеленого» аеропорту в Україні був темою доповіді Григорак Марії Юріївни. Підприємства авіаційної галузі мають відповідати сучасним вимогам ефективного ведення бізнесу, що включає фактор екологічності для забезпечення сталого розвитку. Тому концепція «Green airport» є вкрай актуальною сьогодні, що обумовлено необхідністю у майбутньому проводити вуглецеву акредитацію аеропортів. Доповідь була підготовлена разом з доц. Соколовою О.Є.
Селіщев Сергій Вячеславович у своїй доповіді торкнувся практичних аспектів транспортно-експедиційної діяльності, оцінюючи ризики шахрайства у транспортно-логістичному бізнесі. Він зауважив, що шахраї напрацювали широкий спектр видів обману, запобігання якому можливе шляхом ретельних перевірок як компанії, так і її засновників. Був сформований новий аспект майбутніх досліджень у даному напрямі – аналіз європейської та вітчизняної законодавчої бази з цих питань та пошук дієвих механізмів захисту від не доброчесних учасників ланцюгів поставок.
Завершила роботу секції доповідь Є.О. Грабейчук, А.О. Денисової та В.П. Федини «Використання авіації для моніторингу сільськогосподарських угідь». Доведено, що безпілотні літальні апарати є вкрай перспективним засобом для моніторингу ситуації у сільськогосподарський сфері, маючи у десятки разів нижчу собівартість льотної години, порівняно із традиційними літаками. Робота була виконана у співпраці зі студентами, що доводить здатність сучасної молоді формулювати та шукати шляхи вирішення сучасних науково-практичних проблем в організації авіаційних робіт і послуг.
Подальші тези доповідей дозволили глибше розкрити сучасний стан та перспективи розвитку авіаційної галузі:
B.O. Pluzhnikov, P.O. Yanovsky. Features of the further development of the logistics information system of the Armed Forces of Ukraine.
Т.Д. Косова, Л.Л. Турова. Менеджмент фінансових результатів підприємств авіаційного транспорту: проблеми і перспективи.
А.В. Сивак, О.С. Білик, М.М. Семерягіна. Аналіз впливу COVID-19 на світові аеропорти.
O.P. Ovsak. Key issues of strategic management of aviation infrastructure of Ukraine.
М.Ю. Григорак, М.М. Семерягіна. Аналіз взаємозв’язку рівня логістичного провайдингу авіакомпанії та її показників фінансової стійкості.
V.Ye. Marchuk, A.V. Shvets, O.V. Ovdiienko. Distributed ledger technology in transport flow management.
С.В. Смерічевська, В.З. Нініч, А.В. Швець. Програмне забезпечення реалізації балансового методу планування в логістиці
O.M. Biliakovych, V.V. Variukhno, V.I. Lychyk. Research of expediency of introduction of system of total self-service of air passengers.
O.V. Polishсhuk, V.V. Dubinina. Functioning analysis of retail enterprises
Дискусія після кожної доповіді та наприкінці роботи секції довели актуальність тематики конференції та значний потенціал транспортних технологій та управлінських прийомів для вирішення проблем авіаційної галузі.
Організаційний комітет секції «Транспортні технології, менеджмент і логістика» вдячний всім доповідачам за цікаві, актуальні та ґрунтовні доповіді, а присутнім за жваве обговорення визначених проблем.
Щира подяка всім учасникам! Чекаємо на нові наукові звершення та виступи!