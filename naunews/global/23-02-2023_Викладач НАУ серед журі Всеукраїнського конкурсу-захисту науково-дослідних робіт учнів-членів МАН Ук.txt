Заголовок: Викладач НАУ серед журі Всеукраїнського конкурсу-захисту науково-дослідних робіт учнів-членів МАН України
Дата: 23/02/2023
URL: https://nau.edu.ua/ua/news/2023/2/vikladach-nau-sered-zhuri-vseukrainskogo-konkursu-zahistu-naukovo-doslidnih-robit-uchniv-chleniv-man-ukraini.html
==================================================

18 лютого відбувся ІІ етап Всеукраїнського конкурсу-захисту науково-дослідних робіт учнів-членів МАН України 2022/2023 н.р. (наукове відділення: мовознавство, секція: українська мова).
На Конкурс було подано роботи, присвячені актуальним питанням розвитку української мови: аналізу лексичних медійних контентів про російсько-українську війну, функціонуванню активних і пасивних конструкцій у контексті синтаксичної норми української мови (на матеріалі правничих текстів), використанню українських шиболетів, як мовного тесту і символу нації, дослідженню лексико-семантичних особливостей молодіжного сленгу, аналізу стилістичних фігур у поетичній творчості Ліни Костенко і Василя Симоненка, з’ясуванню специфіки використання фразеологізмів у творах сучасних українських прозаїків тощо.
Автори робіт – учні закладів освіти Київщини. Важливо, що серед них і учні з Бучі, Ірпеня, Іванкова – міст, які зазнали російської окупації, але в яких освітній процес після всього пережитого сьогодні відновлено, а його учасники мають велике бажання вивчати і досліджувати українську мову.
Завідувач кафедри української мови та культури Факультету лінгвістики та соціальних комунікацій НАУ Світлана Литвинська стала одним із членів журі Конкурсу, яке ретельно вивчило й оцінило роботи конкурсантів.
Користуючись нагодою, Литвинська С. розповіла юним дослідникам - майбутнім абітурієнтам про Національний авіаційний університет, його високий рейтинг серед інших закладів вищої освіти в Україні, переваги навчання в ньому і запросила учасників Конкурсу, які незабаром будуть обирати, де здобувати вищу освіту, вступати до нашого університету.