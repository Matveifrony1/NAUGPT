Заголовок: Британський військовий експерт Метт Фенсом прочитав лекцію для студентів та викладачів НАУ
Дата: 16/09/2024
URL: https://nau.edu.ua/ua/news/2024/9/britanskiy-viyskoviy-ekspert-mett-fensom-prochitav-lektsiyu-dlya-studentiv-ta-vikladachiv-nau.html
==================================================

Студенти та викладачі Національного авіаційного університету
відвідали англомовну лекцію
колишнього полковника британської армії
Метта Фенсома.
Під час лекції «Лідерство в епоху змін» Метт Фенсом детально розглянув
різні теорії лідерства, такі як теорію великих людей, теорію рис, біхевіористську та ситуаційну теорії, а також концепції трансформаційного і транзакційного лідерства.
«Ви всі маєте в собі лідерські якості, розвивайте їх думками, тренуваннями та практикою. Лідерство — це найбільш особиста річ у світі, тому що це просто ви», —
наголосив Метт Фенсом у своїй промові.
Він підкреслив важливість і актуальність коучингу як ефективного стилю управління в епоху змін.
Доповідач також поділився власним досвідом,
зокрема, розповів про участь в військових операціях. Серед його визначних посад — керівництво навчальним полком Королівських військ зв'язку, а також заснування та командування Школою армійського лідерства, відповідальною за підготовку тренерів у британській армії та впровадження коучингу як офіційного стилю керівництва. Згодом він був командиром Школи зв’язку та інформаційних систем Міністерства оборони, де відповідав за підготовку та навчання понад 10000 військовослужбовців.
Військовий експерт
Метт Фенсом відповів на питання студентів та викладачів
Національного авіаційного університету, що стосувалися різних аспектів лідерства та його практичного застосування.