Заголовок: На перетинах авіаційної та військової психології
Дата: 17/02/2016
URL: https://nau.edu.ua/ua/news/2016/2/na-peretinax-aviaczijnoi-ta-vijskovoi-psixologii.html
==================================================

11 лютого 2016 р. відбулася зустріч студентів з представником управління психологічного забезпечення Головного управління по роботі з особовим складом Збройних Сил України. Захід відбувся з метою надання студентам випускного курсу кафедри авіаційної психології Навчально-наукового Гуманітарного інституту актуальної інформації щодо можливості та особливостей проходження служби за контрактом на офіцерських посадах психологів у ЗСУ.
Розповідь досвідченого офіцера-психолога про особливості надання психологічної допомоги та підтримки військовослужбовцям різних видів Збройних Сил, зокрема Повітряних Сил України, в умовах бойової підготовки та застосування за призначенням, а також роботи з членами сімей військовослужбовців, викликала у студентів професійний інтерес. У ході розмови було відзначено, що жоден вітчизняний психолог у своїй практичній діяльності вже не зможе обійти своєю увагою цілий пласт проблем, пов’язаних з психологічними наслідками військового досвіду. Але існують і такі професійні рубежі, де люди потребують належної психологічної підготовки та спеціального психологічного супроводу у їхній поточній екстремальній діяльності. У підсумку студенти отримали підтвердження практичної важливості отриманих ними знань та умінь, пов’язаних з діяльністю людини у світі сучасної техніки та підвищених психологічних навантажень, що допоможе їм у подальшому професійному самовизначенні.