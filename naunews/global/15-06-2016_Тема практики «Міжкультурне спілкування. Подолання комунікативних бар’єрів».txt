Заголовок: Тема практики: «Міжкультурне спілкування. Подолання комунікативних бар’єрів»
Дата: 15/06/2016
URL: https://nau.edu.ua/ua/news/2016/6/tema-praktiki-mizhkulturne-spilkuvannya-podolannya-komunikativnih-bar’eriv.html
==================================================

14 червня 2016 року під час літньої перекладацької практики студенти третього курсу спеціальності «Міжнародний бізнес» Навчально-наукового інституту Міжнародних відносин гр. 303-МБ (керівник практики, ст. викладач кафедри іноземних мов І. Сандовенко) продовжили наскрізну тему практики «Міжкультурне спілкування. Подолання комунікативних бар’єрів».        У даному разі вони активно долучились до дискусії «Gender Differences» англомовного розмовного клубу Ресурсного центру НаУКМА, що працює за підтримки посольства США в Україні. Захід відбувся в рамках національної програми «Україна Speaking», яка координується Go Global, ініціативою, що об’єднує людей навколо розуміння необхідності вивчення іноземних мов в Україні. Завданням Go Global є, зокрема,  допомога у підготовці молодого покоління до ХХІ століття; забезпечення обміну ідеями та підвищення рівня співпраці між Україною та світом; підвищення можливостей нашої держави у сфері міжнародних відносин, бізнесу, культури, освіти та науки.
Модератор професор Джіммі Хілл (США) темою засідання розмовного клубу, обрав гендерні розбіжності та їх розуміння в Європі, США та Україні. Студенти гр. 303-МБ та 301-МЕВ (керівники практики І. Сандовенко,  Т. Глуцька) висловили свою точку зору, взяли участь у дискусії про біологічні та психологічні розбіжності статей; професії, які умовно діляться на «чоловічі» та «жіночі»; роль виховання у формуванні гендерних стереотипів та майбутню модель відносин; роль жінок у світовій політиці. Одним з питань обговорення був конфлікт на сході України та роль чоловіка на війні.
Студенти отримали чудову можливість попрацювати над усуненням комунікативного бар’єру авторитету, соціально-культурного та логічного бар’єрів, водночас удосконаливши свої мовні навички. А усунення комунікаційних бар’єрів – є життєво необхідною умовою для поліпшення співпраці України з ЄС та поширення культурних, політичних та соціальних зв'язків у світі.