Заголовок: Слов'янський коледж НАУ відкрив двері для майбутніх абітурієнтів
Дата: 27/11/2017
URL: https://nau.edu.ua/ua/news/2017/11/slovyanskiy-koledzh-nau-vidkriv-dveri-dlya-maybutnih-abiturientiv.html
==================================================

25 листопада 2017 року у Слов’янському коледжі Національного авіаційного університету відбувся День відкритих дверей. До навчального закладу завітали учні 9-х і 11-х класів та їхні батьки, щоб особисто дізнатися про можливості отримання професії. Гостями коледжу були не лише мешканці м. Слов’янська і району, але й інших міст Донецької та Харківської області: Дружківки, Торецька, Миколаївки, Ізюма, Сіверська тощо.
Майбутніх абітурієнтів зустрічали студенти та працівники коледжу.
На урочистій зустрічі в актовій залі гостей тепло привітав начальник коледжу, к. техн. н. С. Завгородній. Він ознайомив їх з історією коледжу, його традиціями і досягненнями, розповів про кваліфікований викладацький склад, багаторазові перемоги студентів у конкурсах, олімпіадах та наукових конференціях. Начальник коледжу наголосив на перевагах навчання у закладі, зокрема на можливості продовження навчання в НАУ, оскільки коледж є відокремленим підрозділом університету.
Відповідальний секретар приймальної комісії Ю. Ковтушенко ознайомила гостей з Умовами прийому на навчання для здобуття освітньо-кваліфікаційного рівня молодшого спеціаліста у 2018 році, переліком вступних випробувань та необхідних документів для вступу, термінами вступної кампанії.
Для гостей були проведені екскурсії, вони мали змогу поспілкуватися з викладачами і керівництвом коледжу, розпитати їх про умови та вимоги до навчання, ознайомитись з матеріально-технічною базою коледжу. Всі присутні отримали буклети з інформаційними матеріалами про коледж, переліком спеціальностей та вступних випробувань.
Кожен абітурієнт особисто відчув атмосферу, яка панує в Слов’янському коледжі Національного авіаційного університету, і тепер матиме змогу здійснити правильний  вибір навчального закладу та майбутнього фаху.