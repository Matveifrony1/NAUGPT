Заголовок: Першокурсники поселилися в гуртожитки, поселення триває…
Дата: 06/09/2016
URL: https://nau.edu.ua/ua/news/2016/9/pershokursniki-poselilisya-v-gurtozhitki-poselennya-trivae….html
==================================================

5 вересня 2016 р. можна вважати проміжним етапом поселення студентів у гуртожитки. Після вступу до університету поселення в гуртожиток, мабуть, другий за важливістю етап на студентському шляху. Адже нікому не байдуже, де ти житимеш, хто буде твоїм сусідом по кімнаті, де проходитиме твоє дозвілля. І цілком справедливо, що першими поселяють першокурсників, які вперше переступили поріг НАУ.
Як повідомив директор студмістечка Петро Станко, практично всі інститути закінчили поселення першокурсників. І на 5 вересня в одинадцяти гуртожитках їх уже поселено 1569 чоловік. Зараз проводиться поселення старшокурсників. Студенти, які рішенням інститутських комісій з поселення рекомендовані до рейтингових списків своїх інститутів для заселення, уже на відсотків 80 заповнили свої гуртожитки. Зараз студенти доїжджають і після 10 вересня ситуація з’ясується остаточно. До кінця місяця поселення закінчиться. Всі студенти, які ще не поселилися, мають звертатися тепер не до Студмістечка, а до своїх факультетів, оскільки всі наявні місця надаватимуться інститутам, які надаватимуть місця відповідно до визначеної черги. Всього до кінця вересня в гуртожитки НАУ буде поселено близько 5, 5 тисяч студентів усіх курсів.
Експеримент зі вступною кампанією сприяв збільшенню кількості вступників. Це додало клопотів із розселенням. Проте Петро Станко, запевнив, що всі проблеми будуть вирішені та студентів не залишать напризволяще. Адже це – наші студенти, підкреслив він, – студенти одного з провідних вишів країни – Національного авіаційного університету.