Заголовок: НАУ продовжує вивчати британський досвід  в університеті Аберіствіту
Дата: 25/10/2018
URL: https://nau.edu.ua/ua/news/1/10/nau-prodovzhue-vivchati-britanskiy-dosvid-v-universiteti-aberistvitu.html
==================================================

Насичена семиденна програма розвитку лідерського потенціалу університетів містить усі напрямки, важливі для розбудови НАУ, зокрема: навчальний процес, наука, студентське самоврядування, система забезпечення якості, бізнес-інновації, питання кар’єри та працевлаштування, всебічна підтримка університету випускниками.
23-25 жовтня 2018 відбулися робочі зустрічі з керівниками кафедр комп'ютерних наук, міжнародної політики, психології, лабораторій робототехніки і програмного забезпечення, а також навчальний підрозділ театру, кіно і телебачення. Програми навчання в університеті узгоджуються з роботодавцями з врахуванням останніх трендів галузі. Наприклад, кафедра комп'ютерних наук працює з Британським комп'ютерним товариством.
В університеті Аберіствіт навчання проходить за принципом «research driven education». Тобто, викладачі навчають тим практикам, які використовують у своїх дослідженнях. Так, на кафедрі комп'ютерних наук студенти залучені до розробки марсоходу, системи розпізнавання зображень на дроні та робота зі штучним інтелектом.
В університеті працює чотири бізнес-інкубатори та студентські клуби підприємництва, подібні до YEP в НАУ. Більшість комерційно успішних досліджень стосуються біотехнологій та аграрної сфери.
Також представники НАУ зустрілись з президентом студентської унії. Студентське самоврядування забезпечує функціонування 50 спортивних команд і більше 100 клубів за інтересами.
Нагадаємо, що візит команди НАУ до Університету Аберіствіту є одним із модулів річної Програми розвитку лідерського потенціалу університету, яка реалізовується за підтримки та фінансування Британської Ради.