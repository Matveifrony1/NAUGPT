Заголовок: Інновації в юридичній освіті
Дата: 27/05/2015
URL: https://nau.edu.ua/ua/news/2015/5/innovaczii-v-yuridichnij-osviti.html
==================================================

21 травня в Юридичному інституті відбулася  Всеукраїнська науково-практична конференція до Дня науки «Інновації в юридичній освіті», метою якої стало визначення подальших шляхів розвитку інноваційної діяльності в освітній галузі, виокремлення першочергових завдань задля впровадження Закону України «Про вищу освіту», подальшого законодавчого забезпечення освітньої галузі, кращого розуміння перебігу реформ в освіті, усвідомлення механізму їх реалізації.
Про важливість створення наукового інтелектуального майданчика для обговорення інновацій в освіті говорили у своєму вітальному слові проректор з науково-педагогічної роботи та корпоративного розвитку НАУ Павло Борсук та директор Юридичного інституту, доктор юридичних наук, професор Ірина Сопілко. Також на це закцентував співорганізатор конференції голова Координаційної ради молодих юристів України при Міністерстві юстиції  України,  декан юридичного факультету ПВНЗ «Європейський університет», кандидат історичних наук, доцент Андрій Бутенко.
Учасники конференції констатували, що Україні потрібна не часткова, а системна реформа освіти, яка має бути предметом суспільного консенсусу, розуміння того, що освіта – це один з основних важелів цивілізаційного поступу та економічного розвитку. Тому  кожен, від студента до досвідченого науковця, має долучитися та ініціювати ті необхідні зміни, які зроблять наші університети більш привабливими для абітурієнтів і конкурентоздатними на міжнародній арені.