Заголовок: В НАУ пройшов Міжнародний науково-практичний круглий стіл, щодо правових аспектів авіаційної та космічної безпеки
Дата: 17/04/2023
URL: https://nau.edu.ua/ua/news/2023/4/v-nau-proyshov-mizhnarodniy-naukovo-praktichniy-krugliy-stil-shchodo-pravovih-aspektiv-aviatsiynoi-ta-kosmichnoi-bezpeki.html
==================================================

11 квітня 2023 року кафедрою господарського, повітряного та космічного права Юридичного факультету проведено Міжнародний науково-практичний круглий стіл «Правове забезпечення авіакосмічної галузі».
«Актуальною проблемою сьогодення для України, як і для інших держав, є забезпечення космічної та авіаційної безпеки. Багатовекторність та складність цієї проблеми потребує формування певних підходів до її вирішення, зокрема і правових.
Висловлюю слова подяки учасникам – вітчизняним та зарубіжним науковцям і практикам, котрі спеціалізуються у юридичній площині авіакосмічних відносин та виявили бажання обмінятися досвідом у даній сфері, задля вироблення певних механізмів, покликаних підвищити рівень авіаційної та космічної безпеки», – зазначив у вступному слові декан Юридичного факультету Володимир Нікітін.
Учасники заходу зосередилися на обговоренні сучасного стану міжнародної системи космічної безпеки та ефективності міжнародних угод у сфері космосу, співпраці України з космічними державами для цілей національної безпеки, ролі ООН у протистоянні новим безпековим загрозам і ризикам під час використання космічного простору.
На перевагах колективної системи космічної безпеки та нових видах загроз, серед яких кібернетична, наголосив заступник директора Міжнародного центру космічного права Наталія Малишева, директор Інституту авіаційного, космічного та кіберправа Штефан Хобе (ФРН). Про перспективи космічної діяльності та її значення для національної безпеки наголосили Євген Рокитський, Дмитро Нікон. Завідувач кафедри Любов Нецька зауважила на суперечливій розбудові національного космічного законодавства окремих держав, що закладає руйнівні тенденції для системи міжнародної космічної безпеки.
Проблеми правового забезпечення авіаційної безпеки та здійснені заходи для їх розв’язання висвітлили у своїх виступах заступник Голови Державіаслужби Ігор Зелінський, директор регіонального навчального центру ІКАО Тетяна Загній, професор Дмитро Беззубов.
Під час обговорення висловлених думок експертів, юристів практиків, науковців учасники круглого столу напрацювали ряд важливих висновків, рекомендацій, реалізація яких допоможе підвищити рівень авіаційної та космічної безпеки, та втілили їх у спільну резолюцію, яку підтримали також присутні студенти й аспіранти.