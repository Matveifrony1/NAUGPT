Заголовок: Для студентів НАУ зустріч провели представники Вищого антикорупційного суду України
Дата: 15/06/2022
URL: https://nau.edu.ua/ua/news/2022/6/dlya-studentiv-nau-zustrich-proveli-predstavniki-vishchogo-antikoruptsiynogo-sudu-ukraini.html
==================================================

Нещодавно, здобувачі вищої освіти першого курсу Юридичного факультету (ЮФ) Національного авіаційного університету ознайомилися з діяльністю Вищого антикорупційного суду України, що розпочав свою роботу з вересня 2019 року.
На початку зустрічі, яка проходила в онлайн форматі, доцент кафедри теорії та історії держави і права ЮФ НАУ Олена Макеєва зазначила, що на факультеті велику увагу приділяють поєднанню теоретичних знань з практичними навичками, а ще важливою складовою освітнього процесу є організація лекцій, тренінгів та майстер-класів, які проводять представники органів державної влади, громадських інституцій та юридичних практик.
Під час виступу керівник апарату Вищого антикорупційного суду України Богдан Крикливенко розкрив основні напрямки діяльності суду та поділився зі студентами зібранням відкритих судових засідань на ютуб каналі. «Вищий антикорупційний суд є постійно діючим вищим спеціалізованим судом у системі судоустрою України, а його завданням є здійснення правосуддя відповідно до визначених законом засад та процедур судочинства з метою захисту особи, суспільства та держави від корупційних і пов’язаних із ними кримінальних правопорушень, дотриманням прав, свобод та інтересів осіб у кримінальному провадженні. Створення ВАКС - одна зі складових судової реформи 2016-го року», - зазначив пан Богдан.
Начальник служби управління персоналом Вищого антикорупційного суду України Ольга Волкова розповіла про умови стажування для студентів, окреслила перспективи проходження практики та працевлаштування.
Наприкінці зустрічі майбутні юристи НАУ отримали відповіді на запитання, обговорили з представниками судової системи проблеми протидії корупції в Україні тощо.
Олена Макеєва подякувала за цікавий захід та запросила фахівців Вищого антикорупційного суду долучитися до публічної експертної дискусії «Механізми протидії корупції у транспортній сфері», яка відбудеться 17 червня на Юридичному факультеті НАУ.