Заголовок: Міжнародний семінар-практикум  «Сертифікація аеродромів цивільної авіації»
Дата: 08/02/2019
URL: https://nau.edu.ua/ua/news/2019/2/mizhnarodniy-seminar-praktikum-sertifikatsiya-aerodromiv-tsivilnoi-aviatsii.html
==================================================

Двадцять шість представників адміністрацій цивільної авіації та експлуатанти аеродромів з Азербайджану, Білорусі, Вірменії, Грузії, Киргизстану та України отримали сертифікати міжнародного семінару-практикуму «Сертифікація аеродромів цивільної авіації». Організатори триденного  семінару – штаб-квартира ІКАО спільно з Інститутом ІКАО Національного авіаційного університету.
На переконання представника Європейського/Північноатлантичного бюро ІКАО Сарантіса Поуліменакоса, такі зустрічі дають можливість об'єднати зусилля регулюючих органів (авіаційні адміністрації) та суб'єктів авіаційної діяльності (у даному випадку – експлуатантів аеродромів) для ефективного впровадження стандартів безпеки авіації.
Водночас семінар став неформальним форумом для обміну досвідом різних країн, адже географія учасників охоплювала регіони східної Європи та Азії, а організатори представляли регіональні бюро ІКАО Європейського Північноатлантичного регіону (Париж, Франція) і Близькосхідного регіону (Каїр, Єгипет) та Міжнародну асоціацію аеропортів (Монреаль, Канада).
Учасники висловили вдячність  Інституту ІКАО та його директору Галині Сусловій за високий рівень підготовки і проведення заходу.