Заголовок: Вшановуємо подвиг Героя України Андрія Цепуна
Дата: 13/10/2016
URL: https://nau.edu.ua/ua/news/2016/10/vshanovuemo-podvig-geroya-ukraini-andriya-czepuna.html
==================================================

13 жовтня студенти Навчально-наукового інституту аеронавігацій  поклали квіти до меморіальної дошки Герою Небесної Сотні Андрію Цепуну. Зі словом виступила проректор з соціальної роботи НАУ Тетяна Калита, закликавши студентів пам’ятати своїх героїв. А співробітник музею історії НАУ Олена Лавріненко розповіла  нелегке та насичене випробуваннями життя Андрія.
Усі присутні вшанували пам’ять Андрія Цепуна хвилиною мовчання.
Андрій Цепун народився 14 жовтня 1978 р. у с. Кожухівка Васильківського району. Навчався в ліцеї № 100 на Подолі у фізико-математичному класі. Після закінчення  ліцею у 1996 р. він вступив до Національного авіаційного  університету на  факультет радіоелектронного обладнання. У 2000 р. отримав диплом бакалавра за спеціальністю «Радіотехніка».
Коли розпочалися події на Майдані, Андрій Цепун не міг залишитись осторонь. Вечорами, після роботи  Андрій брав участь у революції Гідності.  20 лютого 2014 року  Андрій Цепун разом з іншими активістами чергував на блокпосту Гостомельської траси, перекриваючи підхід підкріплення «тітушків». Закінчивши чергування пізнього вечора, він пішов додому, але вдома його так і не дочекались. Вранці 21 лютого тіло Андрія знайшли в Києві зі слідами жорстокого побиття та черепно-мозковою травмою, несумісною з життям.
За громадянську мужність, патріотизм, героїчне відстоювання конституційних засад демократії, прав і свобод людини, самовіддане служіння Українському народу, виявлені під час Революції гідності,  Указом Президента України від 21 листопада 2014 року № 890/2014  Андрію Михайловичу Цепуну було присвоєно Звання Герой України з орденом «Золота Зірка» (21 листопада 2014, посмертно) та медаль «За жертовність і любов до України» ( червень 2015, (посмертно).