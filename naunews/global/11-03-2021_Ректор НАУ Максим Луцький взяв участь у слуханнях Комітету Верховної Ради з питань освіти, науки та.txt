Заголовок: Ректор НАУ Максим Луцький взяв участь у слуханнях Комітету Верховної Ради з питань освіти, науки та інновацій
Дата: 11/03/2021
URL: https://nau.edu.ua/ua/news/2021/3/rektor-nau-maksim-lutskiy-vzyav-uchast-u-sluhannyah-komitetu-verhovnoi-radi-z-pitan-osviti-nauki-ta-innovatsiy.html
==================================================

Сьогодні у Комітеті Верховної Ради України з питань освіти, науки та інновацій пройшли слухання на важливу тему: «Рік акредитації освітніх програм за новою процедурою: підсумки, проблеми, перспективи».
Участь у заході взяв ректор Національного авіаційного університету Максим Луцький.
Були присутні народні депутати, представники органів влади, закладів освіти, громадськості, засобів масової інформації.
Учасники слухань звернули увагу на низку проблем, які виникли в процесі акредитації освітніх програм та потребують вирішення.
Зокрема, йшлося й про те, що на проведення акредитації відведено всього три місяці, і такого терміну, як показує практика, замало.
Також, під час заходу обговорювалася необхідність посилення ролі незалежних установ оцінювання в акредитаційному процесі та подальшого вдосконалення нової процедури акредитації освітніх програм.
Окремо, учасники слухань звернули увагу на наявність законодавчої колізії щодо визначення статусу НАЗЯВО, наголосивши на тому, що її вирішення є «критично важливим».
За підсумками засідання, учасники сформували свої рекомендації до ВРУ, Кабміну та НАЗЯВО:
1) Прискорити процедури внесення змін до закону України щодо присудження наукових ступенів;
2) Підготувати та внести на розгляд парламенту законодавчі ініціативи щодо удосконалення процедури закупівельних послуг, які ЗВО надаються НАЗЯВО; щодо оплати праці представників вищих військових закладів освіти, які беруть участь в акредитаційній експертизі; щодо формування складу НАЗЯВО та його фінансування, тощо;
3) Внести зміни до Положення про акредитацію освітніх програм стосовно формування вартості процедури акредитації;
4) Забезпечити умови щодо прискорення розвитку мережі незалежних установ оцінювання;
5) Затвердити положення про інституційну акредитацію закладів вищої освіти;
6) Вжити заходів щодо забезпечення якості діяльності НАЗЯВО відповідно до ЄСР, тощо.