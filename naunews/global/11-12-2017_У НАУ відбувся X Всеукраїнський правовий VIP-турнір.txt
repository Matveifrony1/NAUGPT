Заголовок: У НАУ відбувся X Всеукраїнський правовий VIP-турнір
Дата: 11/12/2017
URL: https://nau.edu.ua/ua/news/2017/12/u-nau-vidbuvsya-x-vseukrainskiy-pravoviy-vip-turnir.html
==================================================

8 грудня 2017 року в рамках заходів, присвячених відзначенню Всеукраїнського тижня права, Навчально-науковий юридичний інститут спільно з Координаційною радою молодих юристів при Міністерстві юстиції України провів ювілейний – X Всеукраїнський правовий VIP-турнір.
Не зважаючи на холодну зимову погоду, в стінах Національного авіаційного університету зібрались команди з 11 міст України: Києва, Тернополя, Харкова, Чернігова, Житомира, Бердичева, Донецька, Миколаєва, Острога, Богуслава, Хмельницького. Майбутні юристи зустрілись, щоб випробувати свої знання в ході інтелектуальної командної гри - Всеукраїнського правового VIP-турніру, який проходить у форматі «брейн-рингу».
Правовий турніроб’єднав 23 команди у єдиному бажанні випробувати свої сили. Перед початком гри з привітальними словами до учасників VIP-турніру звернулися: заступник голови Координаційної ради молодих юристів при Міністерстві юстиції України - Євген Которобай, старший партнер АО «Клочков і партнери» - Анна Коновалова, завідувач кафедри конституційного і адміністративного права Ігор Пивовар, які висловили сподівання, що всі учасники отримають задоволення від інтелектуальної боротьби, зустрінуть тут багато нових друзів та отримають позитивні емоції.
Напружена інтелектуальна боротьба виявила три найсильніші команди. За результатами запеклої інтелектуальної гри 3 місце виборола команда Національного університету «Острозька академія», 2 місце – команда Навчально-наукового юридичного інституту Національного авіаційного університету, а перемогу здобула команда «Law&order» Національного юридичного університету імені Ярослава Мудрого.
За правилами турніру команда-переможець зустрілася у суперфіналі з командою провідних юристів України, які представляли АО «Клочков і партнери». Результатом запеклої боротьби стала блискуча перемога юристів-практиків.