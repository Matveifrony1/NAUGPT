Заголовок: Науково-технічні проекти студентів НАУ відзначені цінними подарунками
Дата: 04/04/2018
URL: https://nau.edu.ua/ua/news/1/4/naukovo-tehnichni-proekti-studentiv-nau-vidznacheni-tsinnimi-podarunkami.html
==================================================

Кращі науково-технічні розробки студентів університету отримали гідну оцінку ректорату НАУ та гарні призи від підприємців-спонсорів.
4 квітня, в рамках конкурсу науково-технічних розробок студентів НАУ, в NAU HUB відбулась презентація кращих проектів та нагородження фіналістів. Конкурс проходить вже втретє, кожен рік представляються нові розробки, щораз більш унікальні, більш цікаві. Організатор конкурсу – Наукове товариство студентів, аспірантів, докторантів та молодих вчених НАУ.
- Подібні конкурси надають позитивного імпульсу нашій молоді, додають натхнення і бажання  займатися наукою, - сказав в.о. ректора Володимир Ісаєнко під час відкриття заходу. -  Бажаю учасникам конкурсу – перемог і  нових ідей, а колективу  NAU HUB - розширення діапазону співпраці. Потрібно виходити за рамки нашого університету, зробити так, щоб цей конкурс вийшов міжвузівський рівень, а ми, з свого боку, будемо підтримувати  цей процес.
В оцінюванні конкурсних робіт взяли участь проректор з наукової роботи Володимир Харченко,  помічник ректора Катерина Бабікова, член правління наукового товариства НАУ Роман Одарченко а також представники вітчизняних та міжнародних компаній  Huawei, Global Logiс, Paytomat, Netis, LAB 01, ППОСА НАУ та студентська рада НАУ.
- Цього року в конкурсі взяли участь 11 команд, оцінка проектів відбувалась за 10-бальною шкалою, - розповідає голова НТСАДМВ НАУ Ксенія Семенова, - При оцінюванні роботи брались до уваги такі аспекти, як актуальність розробки, рівень її пропрацьованості і складності.
Команди презентували свої проекти в форматі пітчинг-сесії, тобто коротких презентацій. Такий формат популярний на стартап-заходах. Потім члени журі мали можливість протестувати розробки в демо-зоні.
На розсуд журі свої розробки представили наступні студенти: Валентин Матвієнко (проект «Польотна станція (антена-трекер)»), Олег Коваленко («NAU Shedule»), Владислав Копа, Сергій Білоконенко («Пристрій для відслідковування переміщення об’єкту в просторі»), Кирило Єлістратов («Багатозв’язкова система підрахунку вартості»), Федір Катушонок, Дмитро Полторацький, Ігор Медик («ІоТ пристрій для маркетингу»), Віталій Ясько («Пристрій керування безконтактний»), Анна Мудла, Валерія Піхур («Індуктивний нагрівач»), Костянтин Новіков, Назарій Березівський («Робот-маніпулятор з голосовим керуванням»), Антін Поляков, Ярослав Лотиш, Іван Стенякін («Система маякової навігації для незрячих»), Сергій Суботін («Тренажерна система зв’язку пілот-диспетчер»), та студент НАУ з Республіки Конго Тієнза Сміт Стівен («Магнітна левітація/ Magnetic levitation and Hall sensor»).
- Під час поїздки із знайомим на запуск БПЛА я звернув увагу на те, що компоновка стандартної політної станції не дуже зручна, потребує багато часу на установку і розгортання для роботи, в мене виникла ідея, як її удосконалити, - розповідає про свій проект  «Польотна станція (антена трекер)» Валентин Матвієнко. – Якщо коротко, то мені вдалося досягти бажаного, зробити більш зручним та комфортним управління безпілотним летальним апаратом.
За підсумками роботи конкурсної комісії найіноваційнішим проектом визнано роботу Віталія Ясько, який створив безконтактний пристрій керування у вигляді рукавички.
Наступні місця між проектами розподілилися таким чином:
Перше місце
«Тренажерна система зв’язку пілот-диспетчер» та «Польотна станція (антена-трекер)»
Друге місце
«ІоТ пристрій для маркетингу», «Робот-маніпулятор з голосовим керуванням» та «Система маякової навігації для незрячих»
Третє місце
«NAU Shedule», «Пристрій для відслідковування переміщення об’єкту в просторі», «Багатозв’язкова система підрахунку вартості» та «Магнітна левітація/ Magnetic levitation and Hall sensor».
Переможці  конкурсу отримали цінні призи від спонсорів зокрема, грошову премію у вигляді крипто валюті за найіноваційніший проект, а також сучасні гаджети та сертифікати на їх придбання, квитки на професійну конференцію  айті.