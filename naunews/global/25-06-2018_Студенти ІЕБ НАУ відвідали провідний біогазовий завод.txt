Заголовок: Студенти ІЕБ НАУ відвідали провідний біогазовий завод
Дата: 25/06/2018
URL: https://nau.edu.ua/ua/news/1/6/studenti-ieb-nau-vidvidali-providniy-biogazoviy-zavod.html
==================================================

21 червня 2018 року студенти ННІЕБ разом з викладачами кафедри екології ННІЕБ Ларисою Черняк та Ігорем Трофімовим відвідали підприємство  «Глобинський біоенергетичний комплекс» ТОВ фірми «Астарта – Київ», що входить у шістку найбільших біогазових заводів Європи.
На початку екскурсії студентам прочитав ознайомлювальну лекцію керівник підприємства Юрій Іванович Мацак, та студенти пройшли інструктаж з техніки безпеки під час знаходження на підприємстві. Після чого головний технолог підприємства Андрій Сорокін провів цікаву екскурсію заводом та познайомив студентів з основними технологічними процесами виробництва біогазу.
Цей комплекс, що є унікальним для країн СНД, виробляє біогаз у процесі ферментації відходів цукрового виробництва та пожнивних залишків. Його проектна потужність сягає 150 тис. куб. м біогазу/день, що еквівалентно 75 тис. куб. м природного газу. Виробництво заміщає до 50% потреби Глобинського цукрового заводу в природному газі у період переробки буряку. Після закінчення сезону цукроваріння біогаз використовується для забезпечення технологічних потреб ще одного підприємства АСТАРТИ в місті Глобине - заводу із переробки сої, а також на виробництво «зеленої» електроенергії. Можливості цього комплексу мають суттєві резерви для збільшення, зокрема виробництва теплової енергії. Застосування біотехнологій дає змогу збільшити використання поновлюваної енергії у виробничому циклі. Це є дуже важливим для такої енергоємної галузі, як виробництво цукру і реальною альтернативою імпортованому газу. Крім того, ефективне використання ресурсів досягається шляхом подальшого застосування біоречовин як добрив для сільгоспугідь.
Висловлюємо подяку керівництву ТОВ фірми Астарта – Київ за надану можливість відвідати сучасний біоенергетичний комплекс та сподіваємося на розвиток подальшої співпраці.