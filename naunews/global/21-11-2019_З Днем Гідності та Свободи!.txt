Заголовок: З Днем Гідності та Свободи!
Дата: 21/11/2019
URL: https://nau.edu.ua/ua/news/2019/11/z-dnem-gidnosti-ta-svobodi.html
==================================================

21 листопада – особливий день для кожного українця, день, коли ми відзначаємо початок двох український сучасних революцій: Помаранчевої та Революції гідності. Дата, що нагадує нам про ідеали гідності й свободи, які громадяни України вийшли захищати на майдан. Цього дня ми вшановуємо тих, хто восени 2004-го та в листопаді 2013 – лютому 2014 року стали на захист демократичних цінностей, національних інтересів української держави та її європейського вибору.
Україна заплатила високу ціну за те, що обрала свободу. Небесна Сотня майдану вже зросла до цілої армії захисників, що пішли у засвіти в ім’я вільної та незалежної держави, заради гідного життя громадян. Ми схиляємо голови перед загиблими, але ніколи, ні за яких обставин, не станемо на коліна перед загарбником. Бо українська нація – нація героїв, нація переможців. Ми не просто заслужили, а вибороли у століттях наше право бути гідними громадянами своєї  незалежної держави.
Тому сьогодні ми не маємо права на розпач і зневіру, не маємо права на відступ від ідеалів свободи. Кожен українець має докласти всіх зусиль для того, щоб побудувати європейську державу, що сяятиме у колі європейських народів, державу, якою пишатимуться майбутні покоління, яка стене гідним пам’ятником полеглим героям.
Нехай  любов до Вітчизни єднає нас у боротьбі з агресором, у боротьбі за свободу, гідність, право на світле майбутнє. Хай буде безхмарним небо над Україною, хай у родинах панують мир і злагода, хай повертаються до своїх сімей усі захисники.
Слава Україні!
Щиро,
Володимир Ісаєнко