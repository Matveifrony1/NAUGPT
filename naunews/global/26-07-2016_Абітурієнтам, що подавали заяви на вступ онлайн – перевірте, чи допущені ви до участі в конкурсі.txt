Заголовок: Абітурієнтам, що подавали заяви на вступ онлайн – перевірте, чи допущені ви до участі в конкурсі
Дата: 26/07/2016
URL: https://nau.edu.ua/ua/news/2016/7/abiturientam-shcho-podavali-zayavi-na-vstup-onlayn-–-perevirte-chi-dopushcheni-vi-do-uchasti-v-konkursi.html
==================================================

Через два дні спливає термін подання електронних заяв на вступ до вищих навчальних закладів України. За даними ДП «Інфоресурс», в системі є абітурієнти, які не підвантажили скан-копію атестату – зараз вони недопущені до конкурсу на місця держзамовлення. Однак, все можна виправити - потрібно звернутись до приймальної комісії одного з вишів.
Абітурієнт може перевірити статус своєї заяви  у кабінеті вступника.
У правому верхньому куті – навпроти номеру заяви, відображається статус заяви вступника. Якщо все нормально, плашка в цьому місці буде зеленою, а статус заяви відображатиметься як: “Допущено до конкурсу”. Якщо проблема є, плашка буде червоною або жовтою, а статус відображатиметься як: “Відмовлено ВНЗ” або "Потребує уточнення".
У разі відмови, вищий навчальний заклад зобов’язаний вказати причину недопущення заяви до конкурсу – вона зазначається у нижньому лівому кутку (“Коментар ВНЗ:”).
Якщо  вищий навчальний заклад, куди абітурієнт подавав  заяву, відхилив її з причини відсутності скан-копії атестату  – потрібно звернутися напряму до приймальної комісії одного з вишів.
“Багато абітурієнтів це вже зробили. Ректори зазначають, що такі проблеми дійсно виникають, комісії працюють по різному, деякі просять приїхати та особисто показати додаток до атестату, але більшість просто дає електронну пошту, куди можна надіслати свій скан додатку. За статистикою, таких абітурієнтів не критично велика кількість. Ми опитали найбільші університети – де по 30-50 тис  вступників цього року – в них по декілька десятків таких заяв, де є проблеми”, – розказала Перший заступник Міністра освіти і науки Інна Совсун.
Таким чином, скан-копію атестату можна або надіслати до ВНЗ через електронну пошту, або особисто відвезти на флешці до приймальної комісії – там зможуть напряму підвантажити  скан у кабінет вступника.  Достатньо, щоб приймальна комісія одного з обраних вишів довантажила скан – він автоматично стане доступний усім іншим університетам, куди абітурієнт подав документи, через його особистий кабінет.
Нагадуємо,
що прийом документів на вступ до ВНЗ триватиме до 18 години 27 липня.
Будь ласка, не зволікайте з подачею своїх заяв, адже в останній день кампанії на електронну систему подачі документів може здійснюватися велике навантаження.
Довідково:
в МОН діє консультативна телефонна лінія. Якщо абітурієнт зіткнувся з труднощами при подачі електронних заяв на вступ або іншими проблемами, пов`язаними із вступом, він можете
звернутися за допомогою за тел.: (044)-481-32-15, 068-951-25-13.
Для дзвінків з території Криму та тимчасово непідконтрольних територій Донецької та Луганської областей: 050-550-54-11; 0 800 504 425. Консультативні телефонні лінії працюють протягом вступної кампанії в робочі дні з 9:00 до 18:00. Також конкретні питання щодо вступу можна надсилати на електронну скриньку МОН
vstup_2016@mon.gov.ua.
http://mon.gov.ua/usi-novivni/novini/2016/07/25/abiturientam,-shho-podavali-zayavi-na-vstup-onlajn/