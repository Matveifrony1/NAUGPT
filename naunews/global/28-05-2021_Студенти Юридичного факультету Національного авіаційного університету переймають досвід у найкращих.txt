Заголовок: Студенти Юридичного факультету Національного авіаційного університету переймають досвід у найкращих світових фахівців
Дата: 28/05/2021
URL: https://nau.edu.ua/ua/news/2021/5/studenti-yuridichnogo-fakultetu-natsionalnogo-aviatsiynogo-universitetu-pereymayut-dosvit-u-naykrashchih-svitovih-fahivtsiv.html
==================================================

24 травня, в рамках договору про співпрацю між Національним авіаційним університетом та Варшавським університетом, на Юридичному факультеті (ЮФ) НАУ для науково-педагогічних працівників та студентів проведено лекцію-диспут на тему «Прецедентне право Європейської конвенції з прав людини – стаття 14».
Лекцію провела доктор філософії в галузі права, доцент Інституту правових досліджень Зеленогурського університету, президент польської профспілки «Солідарність» і практикуючий юрист Ізабелла Гавловіч.
Пані Гавловіч представила історичне підґрунтя створення Конвенції про захист прав людини, розкрила особливості її структури та пояснила природу взаємозв’язку конвенції з її факультативними протоколами.
Особливу увагу спікер звернула на порядок та сферу застосування статті 14 Конвенції, зосередилася на розумінні поняття «дискримінація» при реалізації прав і свобод, що передбачені Конвенцією.
Відповідаючи на запитання учасників заходу, лектор презентувала власне розуміння ролі та значення сучасних антидискримінаційних заходів держав-учасників Конвенції. Визначила, що положення Європейської конвенції створюють унікальну систему захисту прав людини для забезпечення стабільного розвитку комунікації держав орієнтованих на європейські цінності.