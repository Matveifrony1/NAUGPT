Заголовок: Зустріч студентів Інституту з Кариною Літвіновою, випускницею НН ІМВ за спеціальністю «Міжнародна інформація»
Дата: 06/11/2015
URL: https://nau.edu.ua/ua/news/2015/11/zustrich-studentiv-institutu-z-karinoyu-litvinovoyu-vipusknicze.html
==================================================

5 листопада 2015 р. у Навчально-науковому інституті Міжнародних відносин відбулась зустріч студентів Інституту з Кариною Літвіновою, випускницею НН ІМВ за спеціальністю «Міжнародна інформація», засновницею Digitle – відкритого наукового проекту з дослідження е-урядування та цифрового суспільства (digitle.wordpress.com).
Карина Літвінова провела цікавий та пізнавальний  майстер-клас на тему: «Електронне урядування: від теорії до практики». Його проблематика  стосується актуальних питань нашого повсякденного життя та залучення громадян до вирішення нагальних проблем розвитку країни.
Карина Літвінова презентувала інформацію: про сектори електронного урядування, а саме електронну ідентифікацію (eID); електронну участь (e-participation), електронні послуги (e-services), електронну медицину (e-medicine), електронне навколишнє середовище (e-environment).
Практично зорієнтованою була інформація щодо демонстрації способів участі громадян в електронному урядуванні.
Теоретичний матеріал був підкріплений цікавими практичними прикладами: узагальнено досвід проведення електронних консультацій з громадськістю; представлено алгоритм подання електронних петицій та звернень; висвітлено переваги користування електронними державними послугами в Україні.
Студенти НН ІМВ НАУ отримали змогу оцінити стан та перспективи розвитку електронного урядування в нашій державі.
Особливу зацікавленість майбутніх юристів викликав узагальнений огляд законодавства України у сфері електронного урядування, визначення базових пріоритетів та напрямів подальшого нормативно-правового врегулювання системи електронного урядування.
Презентаційні матеріали майстер-класу є доступними на сайті НН ІМВ, а також – за посиланням: <https://www.slideshare.net/secret/FoWyqIs92E7B6j>.