Заголовок: Форми та методи реабілітаційної роботи
Дата: 27/03/2015
URL: https://nau.edu.ua/ua/news/2015/3/formi-ta-metodi-reabilitaczijnoi-roboti.html
==================================================

19 березня 2015 року психологи кафедри педагогіки та психології професійної освіти Гуманітарного інституту Лілія Прудка та Олена Бутник організували та провели для студентів НАУ майстер-клас на тему: «Форми та методи реабілітаційної роботи з особами, що перебувають під впливом бойового стресу».
Під час бесіди були зроблені висновки, що обставини змушують безперервно розширювати можливості психологічної реабілітації захисників Вітчизни. Йдеться про спеціальну роботу з тими військовослужбовцями, які повертаються до виконання завдань у зоні АТО. Робота з бійцями має здійснюватися за трьома напрямами: подолання наслідків бойового стресу та корекція посттравматичних психічних станів, реабілітація після бойових дій і терористичних актів, підготовка за допомогою психологів до роботи за новими технологіями у стресових ситуаціях з метою оволодіння навичками саморегуляції організму.
Посттравматичний стрес, як правило, не проявляється, поки солдати і офіцери залишаються в екстремальних умовах. Він дає про себе знати через півроку-рік після виведення з району бойових дій. І якщо на початку хвороби відразу не розпізнати травматичні розлади, вони блокуватимуть весь процес лікування.
Отже, знаючи форми та методи реабілітаційної роботи з особами, що перебувають під впливом бойового стресу, можна допомогти захисникам країни якнайшвидше одужати і повернутися до мирного життя!