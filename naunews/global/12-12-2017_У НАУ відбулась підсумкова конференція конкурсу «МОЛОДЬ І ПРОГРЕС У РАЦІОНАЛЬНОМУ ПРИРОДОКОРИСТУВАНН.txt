Заголовок: У НАУ відбулась підсумкова конференція конкурсу «МОЛОДЬ І ПРОГРЕС У РАЦІОНАЛЬНОМУ ПРИРОДОКОРИСТУВАННІ»
Дата: 12/12/2017
URL: https://nau.edu.ua/ua/news/2017/12/u-nau-vidbulas-pidsumkova-konferentsiya-konkursu-molod-i-progres-u-raczionalnomu-prirodokoristuvanni.html
==================================================

7 грудня 2017 р. на базі кафедри екології Навчально-наукового інституту екологічної безпеки Національного авіаційного університету відбулася підсумкова конференція учасників ІІI Всеукраїнського конкурсу «МОЛОДЬ І ПРОГРЕС У РАЦІОНАЛЬНОМУ ПРИРОДОКОРИСТУВАННІ».
Роботу конференції відкрив засновник конкурсу – завідувач кафедри екології професор С.В. Бойченко. З вітальним словом до учасників виступив директор Навчально-наукового інституту Екологічної безпеки Національного авіаційного університету професор О.І. Запорожець. Урочиста частина заходу включала вітальне слово від спонсорів, які надали фінансову підтримку для відзначення переможців конкурсу цінними призами та професійною літературою. Усі призери конкурсу отримали подарунки особисто від генеральних партнерів заходу – АБ «УКРГАЗБАНК» і Благодійного фонду Октая Алієва, а також від Всеукраїнської екологічної ліги та Асоціації хіммотологів і Українського науково-дослідного та навчального центру хіммотології і сертифікації ПММ і ТР.
Для учасників конференції традиційно було організовано майстер-клас «Сучасні екологічні виклики. Тенденції сталого розвитку та раціональне природокористування» від провідних екологів. У рамках майстер-класу виступили професор А.В. Фролов з доповіддю «Методи екологічного моніторингу навколоземного космічного простору» та доцент А.О. Падун з доповіддю «Виклики екологічної глобалізації». За результатами проведення майстер-класу всім учасникам були вручені відповідні сертифікати.
У конференції взяли участь представники 16 вищих навчальних закладів та науково-дослідних установ з різних регіонів України, зокрема з Києва, Львова, Харкова, Хмельницького, Житомира, Полтави, Черкас, Херсона, Луцька, Вінниці, Дніпра, Миколаєва, Кам’янця-Подільського, Кривого Рогу,  а також провідні викладачі кафедри екології.
До участі у підсумковій конференції долучилось 35 студентів та молодих науковців під керівництвом досвідчених наставників. Загалом, до участі у конкурсі було подано 56 робіт з провідних ВНЗ України.
У рамках регламенту конференції до слова були запрошені переможці у основних номінаціях для представлення своїх наукових здобутків. До уваги учасників заходу були представлені 30 доповідей у наступних номінаціях:
Відновлювані джерела енергії та енергоефективність.
Водопостачання, водовідведення, технології очищення забруднених вод.
Екобезпека урбоекосистем, екологічні рішення для комунального господарства.
Екологічна безпека у транспортній галузі.
Екологічно чисті технології та збалансований розвиток суспільства.
Оцінка стану довкілля, екологічні бази даних та прогнозування розвитку природно-техногенних процесів.
Поводження з відходами, полігони твердих побутових відходів
Хіммотологія, альтернативні та перспективні моторні палива.
Найбільше обговорення викликали роботи, пов’язані з проблемами поводження з відходами та оцінкою стану навколишнього середовища.
Роботи переможців конкурсу рекомендовані конкурсною комісією до публікації у фахових видання Національного авіаційного університету, а також до представлення на щорічній конференції «Екологічна безпека держави» у 2018 році. Також основні відомості про конкурсні роботи та контактна інформація учасників буде представлена на сайті конкурсу.
Організатори та Конкурсна комісія ІІІ Всеукраїнського конкурсу «МОЛОДЬ І ПРОГРЕС У РАЦІОНАЛЬНОМУ ПРИРОДОКОРИСТУВАННІ» щиро вітають переможців конкурсу, бажають їм успіхів у науковій роботі та сподіваються на активну участь у наступних конкурсах.