Заголовок: Відкрита лекція на тему: «Гендерні риси в архітектурі»
Дата: 21/03/2017
URL: https://nau.edu.ua/ua/news/2017/3/vidkrita-lektsiya-na-temu-genderni-risi-v-arhitekturi.html
==================================================

16 березня 2017р. в Навчально-науковому інституті аеропортів  Національного авіаційного університету відбулася відкрита лекція Олени Олійник, зав. кафедри дизайну інтер’єру ННІАП НАУ, віце-президента НСАУ, лауреата Державної премії України в галузі архітектури, в якій вона оприлюднила цікавий погляд на історію архітектури. Адже чоловіче та жіноче виразно простежуються вже в архітектурі найдавніших часів.
Архітектура, як підкреслила О. Олійник, опираючись на дослідження З. Фрейда та А. Бетцкі, завжди несе риси тієї чи іншої статі, жіночі або чоловічі енергії. Особливо цікавою була частина презентації, що стосувалася нинішньої ситуації з забудовою центра Києва, адже в місті майже не лишилось вільних місць, громадських просторів – жіночі форми природного ландшафту заповнені насильницькими «чоловічими» хмарочосами.
Лекція викликала значний інтерес у студентів 3 і 4 курсів напрямів «Дизайн», «Архітектура» та «Будівництво». Слухачами лекції також були студенти 5 курсу, які навчаються на кафедрі архітектури Київського національного університету будівництва і архітектури. На лекції були присутні провідні викладачі кафедр дизайну інтер’єру, містобудування, основ архітектури і дизайну тощо. Відкрила лекцію директор ННІАП, проф.. О. Чемакіна.