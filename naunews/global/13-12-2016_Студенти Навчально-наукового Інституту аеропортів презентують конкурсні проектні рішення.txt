Заголовок: Студенти Навчально-наукового Інституту аеропортів презентують конкурсні проектні рішення
Дата: 13/12/2016
URL: https://nau.edu.ua/ua/news/2016/12/studenti-navchalno-naukovogo-institutu-aeroportiv-prezentuyut-konkursni-proektni-rishennya.html
==================================================

2 грудня 2016 р. на кафедрі містобудування (завідувач – Галина Агєєва) відбулась презентація проектного рішення  бізнес-центру (Київ, Столичне шосе), розробленого студентами 4-го курсу Навчально-наукового інституту аеропортів – Олександром Матюхою, Оленою Тельнюк та Анастасією Метьолкіною (АР-408). Це – одна із двох команд  Навчально-наукового інституту аеропортів, які впродовж вересня – листопада 2016 р. брали участь у Національному  студентському архітектурному  конкурсі «STEEL FREEDOM’2016», організованого  Українським Центром Сталевого Будівництва (УЦСБ).
Цільова аудиторія – студенти 4-го курсу напряму підготовки «Архітектура» – обрана не випадково. Це, по-перше, однокурсники конкурсантів; по-друге, на початку 2017 р. саме ці студенти розпочнуть працювати над виконанням дипломного проекту освітньо-кваліфікаційного рівня «Бакалавр». Тож автори конкурсного проекту поділилися досвідом командної роботи, звернули увагу на проблемні питання, вирішення яких потребувало консультацій викладачів та спеціалістів УЦСБ, а також високо оцінили рівень організації конкурсу та надану можливість представити свої проектні рішення на розгляд провідним архітекторам та експертам ринку нерухомості України.
Для ознайомлення та обговорення були представлені графічні матеріали – результат створення реалістичної концепції сучасного бізнес-центру оригінальної архітектури з максимальним використанням металевих конструкцій.
По завершенні дискусії присутні дійшли наступних висновків: участь молодих архітекторів НАУ у спеціалізованих конкурсах – важлива складова їх освітянської підготовки; вона вимагає великих зусиль з боку конкурсантів та  викладачів, але, враховуючи набутий досвід, повинна стати обов’язковою для творців архітектури майбутнього.