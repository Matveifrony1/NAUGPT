Заголовок: Кафедра військової підготовки: навчання в тренді
Дата: 19/04/2016
URL: https://nau.edu.ua/ua/news/2016/4/kafedra-vijskovoi-pidgotovki-navchannya-v-trendi.html
==================================================

Враховуючи високий науково-педагогічний потенціал і розвинуту сучасну матеріально-технічну базу Національного авіаційного університету, Кабінет Міністрів України 29 серпня 1992 року ухвалив Постанову № 490 «Про створення факультету військової підготовки», на якому вперше розпочалася підготовка військових фахівців для Збройних Сил України. Постановою Кабінету Міністрів України від 11 вересня 2013 року № 666 «Про утворення кафедр військової підготовки вищих навчальних закладів» була створена кафедра військової підготовки університету.
Кафедра здійснює підготовку осіб на посади офіцерського складу для проходження військової служби за контрактом з терміном навчання 5 років (бакалавр – 4 роки, спеціаліст – 1 рік) для Збройних Сил України та інших військових формувань за спеціальностями:
технології та технологічне обладнання аеропортів (спеціалізація – забезпечення військ (сил) матеріально-технічними засобами служби пального);
транспортні технології (повітряний транспорт) (спеціалізація – організація військових перевезень і управління на транспорті);
автомобільні дороги і аеродроми (спеціалізація – будівництво та експлуатація аеродромів і захисних споруд);
промислове та цивільне будівництво (спеціалізація – будівництво та експлуатація будинків і споруд спеціального і загальновійськового призначення).
Кафедра готує студентів за програмою підготовки офіцерів запасу з терміном навчання 2 роки для Збройних Сил України за встановленими військово-обліковими спеціальностями.
Нині на кафедрі навчаються 116 студентів і курсантів – майбутніх кадрових офіцерів. За програмою підготовки офіцерів запасу навчаються 1030 студентів з 19 ВНЗ України, з якими укладені відповідні угоди.
Підготовка спеціалістів для Збройних Сил та інших міністерств і відомств України здійснюється на засадах базових знань, умінь і навичок, які студенти здобувають на відповідних кафедрах, факультетах інститутів університетів, а спеціальна підготовка за обраною військовою спеціальністю – на кафедрі військової підготовки.
Діяльність науково-педагогічного та особового складу кафедри можна оцінити за якістю підготовки випускників та оцінкою їхньої діяльності у військах. Відгуки, що надходять з військ, мають позитивний характер. Усього за час своєї діяльності на кафедрі підготовлено понад 400 військових фахівців – кадрових офіцерів. Особливості навчання і виховання майбутніх офіцерів пов’язані з тим, що кафедра здійснює підготовку фахівців для найбільш наукоємного, технічно складного виду Збройних Сил – Повітряних Сил.
Головними здобутками кафедри нині можна вважати успішно проведену Державну атестацію спеціалістів, бакалаврів та достроковий випуск курсантів; виконаний майже на 100% набір студентів за 4 спеціальностями (в т.ч. на нову спеціальність – фахівці КЕС); проведені навчальні збори у військах і випуск офіцерів запасу; ліцензування військової підготовки, зокрема за новими спеціальностями (ліцензійний обсяг 1100 осіб за 19 військово-обліковими спеціальностями); діяльність постійно діючих курсів підвищення кваліфікації фахівців з контролювання якості ПММ і КЕС; функціонування сертифікованої лабораторії з контролювання якості ПММ.
Крім того, встановлено тісний зв'язок з новими структурами замовників на підготовку майбутніх офіцерів. Їхні представники беруть участь у державній атестації, а практику та стажування студенти та курсанти проходять у військових частинах та установах Збройних Сил України та Міністерства оборони України.
Нині кафедра постійно вдосконалює методичне забезпечення навчального процесу, що насамперед пов‘язано з проведенням занять за допомогою сучасних комп’ютерних і мультимедійних засобів.
Співробітники кафедри, студенти і курсанти беруть активну участь у суспільному житті університету. Цьогоріч наші студенти посіли ІІІ місце в університетському фестивалі колективів першокурсників «Березневі паростки», а спільна команда кафедри та інституту Аеропортів представлена на фестивалі НАУ «Студентська весна».
Діяльність кафедри спрямована на нові звершення. Перспективними та пріоритетними напрямами діяльності визначено:
удосконалення системи підготовки офіцерських кадрів відповідно до  існуючих соціально-економічних, військово-технічних умов функціонування Збройних Сил України та стандартів, прийнятих у збройних силах провідних країн світу;
реструктуризація та удосконалення їх матеріально-технічного забезпечення, виконання завдань у складі багатонаціональних миротворчих контингентів і складу АТО;
поліпшення практичної спрямованості навчання (практики, військові стажування, первинна військово-професійна підготовка – 5 місяців за період навчання; проведення комплексних практичних занять; навчальний збір у військах тощо);
перехід на новий якісний рівень системи інформаційно-методичного забезпечення навчально-виховного процесу;
розширення спектру військово-облікових спеціальностей підготовки офіцерів запасу (експлуатація та ремонт безпілотних літальних апаратів; геоінформаційні системи та технології; комплекси повітряної розвідки);
удосконалення кредитно-модульної системи навчання та системи менеджменту якості відповідно до міжнародних стандартів;
розвиток і вдосконалення навчально-матеріальної бази з урахуванням сучасних технологій.
Можна відповідально стверджувати, що кафедра військової підготовки НАУ гідна та спроможна виконувати завдання за своїм основним призначенням.