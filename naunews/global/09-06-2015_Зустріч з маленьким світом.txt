Заголовок: Зустріч з маленьким світом
Дата: 09/06/2015
URL: https://nau.edu.ua/ua/news/2015/6/zustrich-z-malenkim-svitom.html
==================================================

4 червня 2015 року студенти груп ПР-401 і ПР-403 Юридичного інституту спільно з наставниками Оленою Макеєвою та Іриною Слободською відвідали Музей мікроскопічної мініатюри українського майстра Миколи Сядристого, який розташований на території Національного Києво-Печерського історико-культурного заповідника.
Микола Сядристий вважається кращим мініатюристом світу. Його ім’я відомо далеко за межами України, а його роботи можна побачити також у Московському політехнічному музеї, в угорському містечку Сентендре, в музеї мікромініатюри в Князівстві Андорра. Всі свої роботи митець виконує тільки вручну за неповторною для кожної з них технологією. Виставка Національного Києво-Печерського історико-культурного заповідника «Мікромініатюри Миколи Сядристого» у 2014 році нагороджена «Сертифікатом якості» від міжнародної компанії TripAdvisor.
Унікальні мікромініатюри, представлені в колекції музею, розширюють звичні уявлення відвідувачів про межі людських можливостей, вражаючи своєю красою, точністю виконання і розмірами, талантом та інженерним генієм творця. Серед представлених в колекції автора робіт, студентів здивували гілочка троянди у середині людської волосини, караван золотих верблюдів у вушці голки, портрет-барельєф балерини Майї Плісецької, уміщений на шматочку вишневої кісточки розміром 3х4 міліметра, вітряк на половинці макового зерна, зроблений з 203 золотих деталей. Під час огляду експозиції студенти дізналися, що руками майстра був створений самий маленький у світі діючий електромотор розміром у 20 разів менше макового зернятка.
Похід до музею сприяв вихованню у молоді любові та поваги до світу.