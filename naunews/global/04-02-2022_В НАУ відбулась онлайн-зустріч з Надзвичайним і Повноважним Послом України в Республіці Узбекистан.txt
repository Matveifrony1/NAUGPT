Заголовок: В НАУ відбулась онлайн-зустріч з Надзвичайним і Повноважним Послом України в Республіці Узбекистан
Дата: 04/02/2022
URL: https://nau.edu.ua/ua/news/2022/2/v-nau-vidbulas-onlayn-zustrich-z-nadzvichaynim-i-povnovazhnim-poslom-ukraini-v-respublitsi-uzbekistan.html
==================================================

Для студентів і викладачів Факультету міжнародних відносин (ФМВ) Національного авіаційного університету проведено онлайн-зустріч з Надзвичайним і Повноважним Послом України в Республіці Узбекистан Миколою Петровичем Дорошенком.
Декан ФМВ НАУ Юрій Волошин представив спікера та зазначив, що Микола Дорошенко має значний досвід роботи в дипломатичній службі, зокрема, у 2014-2015 роках був Послом з особливих доручень МЗС України; у 2015-2017 - Надзвичайний і Повноважний Посол України в Киргизькій Республіці. Також, працював на посаді заступника директора Департаменту міжнародної безпеки МЗС України та заступника директора Департаменту протидії загрозам з боку Російської Федерації МЗС України. Крім того, займався науково-педагогічною діяльністю, певний час був проректором з міжнародного співробітництва Національного університету державної податкової служби України.
Микола Дорошенко прочитав лекцію на тему «Стан та перспективи співробітництва України та Республіки Узбекистан». Під час якої розповів про Центральну Азію та можливості співпраці з цим регіоном. «Центральна Азія – особливий регіон. Президент України підписав Стратегію зовнішньополітичної діяльності України, яка, зокрема, передбачає налагодження співробітництва з Центральною Азією. Ми маємо показати сучасну Україну, яка не дивлячись на кризи, розвивається і може запропонувати Узбекистану багато послуг, включаючи технології, промислове виробництво, послуги в аграрному секторі».
Лектор зазначив, що в Узбекистані є великий попит на отримання освіти в Україні. Він наголосив, що потрібно подумати над організацією нульових курсів для випускників шкіл Узбекистану, щоб вони мали змогу опанувати українську мову для подальшого навчання в НАУ.
Також, Микола Дорошенко зазначив, що готовий запросити на стажування в Посольство студентів-міжнародників НАУ.
Надзвичайний і Повноважний Посол України в Республіці Узбекистан відповів на питання викладачів та студентів факультету, що стосувались відносин України та Узбекистану, подій в Казахстані, ситуації в Афганістані.
На завершення зустрічі Посол запросив студентів та викладачів долучитися до участі в українсько-узбецькому бізнес-форумі, що заплановано провести в Ташкенті в квітні цього року.
Своєю чергою Юрій Волошин подякував Послу за співпрацю та зазначив, що на сьогодні вже досягнуто домовленостей щодо підготовки проєкту Меморандуму про співробітництво, який підпишуть під час запланованої найближчим часом зустрічі ректор Національного авіаційного університету Максим Луцький та ректор Міжнародного університету туризму «Шовковий шлях», заступник Прем’єр-міністра Республіки Узбекистан – Міністр туризму та спорту Республіки Узбекистан Азіз Абдухакімов.