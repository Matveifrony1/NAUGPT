Заголовок: Міжнародні стандарти для розвитку регіональних аеропортів України
Дата: 14/04/2017
URL: https://nau.edu.ua/ua/news/2017/4/mizhnarodni-standarti-dlya-rozvitku-regionalnih-aeroportiv-ukraini.html
==================================================

Розвиток регіональних аеропортів України є одним із пріоритетних завдань економіки незалежної держави. Національний авіаційний університет приділяє особливу увагу цьому стратегічному питанню і протягом багатьох років проводить роботу щодо перепідготовки керівних кадрів та персоналу регіональних аеропортів.
Наступним кроком на цьому шляху стало проведення курсів підвищення кваліфікації «Організація і технологія міжнародних перевезень» для співробітників служби організації міжнародних перевезень Міжнародного аеропорту  Кривий Ріг. Викладали на курсах заступник начальнику відділу міжнародних зв’язків НАУ, к.е.н., доцент  Дмитро Бугайко  та завідувач кафедри логістики ФТТ НАУ, Президент логістичної асоціації України к.е.н., доцент Марія Григорак. Цей курс спрямовано на ознайомлення співробітників із сучасними стандартами та рекомендованою практикою ІСАО, нормативними документами ІАТА, АСІ, FIATA,UFTAA,  EASA, ECAC, EUROCONTROL та обмін досвіду щодо застосування передових технологій міжнародних перевезень.
Курс проведено на базі Криворізького коледжу Національного авіаційного університету. У ході перепідготовки фахівців проведено обмін методичними матеріалами та підвищення кваліфікації співробітників коледжу за спорідненою спеціальністю. Це дозволяє досягти синергетичного ефекту забезпечення удосконалення рівня підготовки на рівні молодшого спеціаліста та підвищення рівня професійних знань фахівців служби організації міжнародних перевезень аеропорту.
Особливостям розвитку авіації у Кривому Розі, а також співпраці з НАУ у цій галузі присвячено  фільм, який демонструвався на регіональному криворіжському телеканалі «Рудана».