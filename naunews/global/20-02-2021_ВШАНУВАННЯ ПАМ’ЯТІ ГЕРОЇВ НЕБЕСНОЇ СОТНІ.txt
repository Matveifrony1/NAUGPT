Заголовок: ВШАНУВАННЯ ПАМ’ЯТІ ГЕРОЇВ НЕБЕСНОЇ СОТНІ
Дата: 20/02/2021
URL: https://nau.edu.ua/ua/news/2021/2/vshanuvannya-pam’yati-geroiv-nebesnoi-sotni.html
==================================================

20 лютого – День Героїв Небесної Сотні.
Сім років минуло з того часу, коли сталася трагічна подія, ті дні назавжди закарбуються в наших серцях.
З нагоди вшанування пам’яті Героїв Небесної Сотні, які загинули під час подій у 2014 році задля життя і свободи кожного українця, 18 лютого 2021 року факультетом кібербезпеки, комп’ютерної та програмної інженерії, за підтримки відділу по роботі зі студентами, організовано перегляд художнього фільму «Східняк». Усі охочі змогли долучитися до перегляду фільму.
«Східняк» — український дебютний художній фільм режисера Андрія Іванюка (Енді Іва). Сюжет фільму засновано на реальних подіях, які відбувалися на території Східної України, починаючи з 2014 року. Двоє героїв фільму – добровольці, позивні яких «Борода» (Богдан Бенюк) і «Режисер» (Анатолій Максимюк), вирушають на пошуки свого взводного командира, який має допомогти із матеріалами для укріплення позицій від обстрілів. «Борода» є місцевим на Донбасі, «Режисер» – родом із Івано-Франківщини і є творчою натурою. За час перебування на сході  вони стали один для одного побратимами.
На створення фільму його надихнуло бажання розповісти якомога ширшому колу людей про події на сході України. Він понад рік перебував на війні, на власні очі бачив усе жахіття. За словами режисера, важливо, щоб бійців не сприймали стереотипно, а вміли побачити у кожному унікальну особистість. Саме прототипом героя з позивним «Режисер» став сам Андрій Іванюк.
Прем’єрний показ фільму відбувся на Одеському міжнародному кінофестивалі влітку 2019 року.
Такі заходи дуже важливі, адже ми повинні виховувати нашу молодь справжніми патріотами рідної України!
Низький вам уклін, наші Герої!