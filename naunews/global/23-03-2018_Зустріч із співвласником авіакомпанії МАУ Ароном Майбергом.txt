Заголовок: Зустріч із співвласником авіакомпанії МАУ Ароном Майбергом
Дата: 23/03/2018
URL: https://nau.edu.ua/ua/news/1/3/zustrich-iz-spivvlasnikom-aviakompanii-mau-aronom-maybergom.html
==================================================

22 березня 2018 року в Національному авіаційному університет відбулася зустріч студентів та співробітників із Головою спостережної ради та співвласником авіакомпанії Міжнародні авіалінії України (МАУ) Ароном Майбергом. До зустрічі також долучилися в. о. ректора НАУ Володимир Ісаєнко та директор Friendly Avia Support Олександр Ланецький (в якості співорганізатора).
Спікер привітав усіх присутніх і відзначив, що для цього – честь бути запрошеним до стін університету, який готує кращих авіаційних фахівців країни.  У ході лекції пан Майберг зробив короткий історичний екскурс у становлення авіаційних перевезень в незалежній Україні, зокрема, розказав про складнощі переходу від соціальної  до комерційної авіації, окреслив сучасний стан галузі на перспективні напрямки її розвитку.
Авіація сьогодні – це, в першу чергу, бізнес, який задовольняє попит на транспортні та пасажирські перевезення. Більш того, сьогодні ця сфера починає сама формувати попит на власні послуги. Увазі слухачів був представлений ґрунтовний SWAT-аналіз, який показав сильні і слабкі сторони сфери пасажирських перевезень в Україні на окреслив головні напрямки, в яких потрібно працювати для поліпшення стану галузі. Зокрема, велике значення має побудова мультимодального хабу із центом у аеропорту «Бориспіль», який суттєво вплине на експортну виручку країни, створить додаткові місця для працевлаштування та в цілому підвищить міжнародний рейтинг України.  Авіація, впевнений Арон Майберг, повинна бути національним пріоритетом – лише в такому випадку вітчизняні авіакомпанії зможуть конкурувати в провідними авіаперевізниками світу.
По завершенні лекції бажаючі отримали змогу поставити питання. Найбільш актуальними виявилися теми підготовки фахівців для авіаційної галузі та проходження ними практики, конкурентоздатність вітчизняних авіаперевізників та перспективність напряму загалом.
Володимир Ісаєнко, своєю чергою, подякував поважному гостю за візит і відзначив багаторічну історію співпраці авіакомпанії з університетом. Сьогодні спектр авіаційних спеціальностей, за якими готує фахівців НАУ, значно розширився. Наприклад, відновлена підготовка пілотів. І НАУ готовий постачати Міжнародним авіалініям України висококваліфіковані кадри, які відповідатимуть вимогам авіакомпанії та міжнародним стандартам. Очільник НАУ висловив надію, що подібні зустрічі із плином часу стануть доброю традицією.