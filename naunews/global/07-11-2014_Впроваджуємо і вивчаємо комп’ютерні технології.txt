Заголовок: Впроваджуємо і вивчаємо комп’ютерні технології
Дата: 07/11/2014
URL: https://nau.edu.ua/ua/news/2014/11/vprovadzhuemo-i-vivchaemo-komp’yuterni-texnologii.html
==================================================

4 листопада 2014 року на кафедрі архітектури Інституту аеропортів відбувся семінар-практикум з роботи на сучасному програмному забезпеченні архітектурно-будівельної системи автоматизованого проектування Allplan компанії Nemetschek Allbau Software GmbH. Його учасниками були студенти 5-го курсу - архітектори та будівельники - та слухачі курсів підвищення кваліфікації.
Сучасний ринок робочої сили висуває високі вимоги до професійної, зокрема фахово-інформативної, компетентності молодих архітекторів та інженерів-будівельників. Особливої ваги набуває інструментально-технологічне оновлення навчання майбутніх архітекторів та інженерів-будівельників шляхом впровадження у навчальний процес комп’ютерних технологій на основі сучасних архітектурно-будівельних САПР, зокрема САПР Allplan концерну Nemetschek (Мюнхен/Німеччина).
Оновлення програмного забезпечення на кафедрі архітектури стало можливим завдяки укладеній угоді про співпрацю між НАУ і дочірньою компанією концерну Nemetschek Allbau Software GmbH, згідно з якою студенти безкоштовно оволодівають програмним забезпеченням та отримують ліцензію від САПР Allplan. Швидкому опануванню комп’ютерних технологій архітектурно-будівельного спрямування сприяють семінари і майстер-класи, які проводять співробітники Allbau Software GmbH.
Семінар-практикум провели директор департаменту освітніх програм Allbau Software GmbH Євген Дегтярьов та консультанти САПР кандидат архітектури, доцент Олексій Левченко і Альона Товстоп’ят та завідувач кафедри архітектури Юрій Дорошенко.