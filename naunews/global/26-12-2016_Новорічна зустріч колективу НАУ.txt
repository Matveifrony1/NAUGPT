Заголовок: Новорічна зустріч колективу НАУ
Дата: 26/12/2016
URL: https://nau.edu.ua/ua/news/2016/12/novorichna-zustrich-kolektivu-nau.html
==================================================

22-го грудня, в Національному авіаційному університеті, в атмосфері свята, відбулася Новорічна зустріч колективу. Ініціатором свята став Профспілковий комітет університету.
Понад 300 викладачів, співробітників університету та почесні гості взяли участь у зустрічі.
«2017 – рік відродження НАУ», «Об’єднавшись досягаємо висот» - під такими гаслами пройшла зустріч колективу.
«Ми сьогодні маємо прекрасну нагоду зібратися всією дружною родиною Національного авіаційного університету. Кінець року – час підбивати підсумки і будувати плани на майбутнє. Всього за три місяці нашої спільної з вами роботи, вже вдалося багато зробити. Ми зберегли статус вищого навчального закладу, а ризики його втратити були значні. Ми сформували всі діючі колегіальні органи управління університетом і забезпечили в них представництво студентів, ми провели конференцію трудового колективу і ухвалили головний документ - Статут НАУ, ми уклали перший серйозний інвестиційний договір з європейськими партнерами на створення конвертоплану і відроджуємо наш технопарк. Ми налагодили ефективний діалог з “Укроборонпромом”, “Міжнародними авіалініями”, ДП «Антонов», КП Міжнародний аеропорт «Київ» (Жуляни) та багатьма іншими підприємствами, які, впевнений, стануть стратегічними партнерами університету», - зазначив у зверненні до колективу в. о. ректора Володимир Ісаєнко.
Керівник університету подякував всім за плідну роботу і побажав успіхів у новому році.
«Період нищення, руйнування і розкрадання університету закінчився. Настав час відродження і розвитку. Сьогодні ми разом з вами формуємо нову стратегію розвитку університету і вже починаємо втілювати її в життя. Впевнений, лише командою, об’єднавши зусилля, ми зможемо досягнути успіху і забезпечити розвиток університету», - додав Володимир Ісаєнко.
Колектив університету привітали, надіславши вітальні адреси Перший заступник Голови Комітету з питань науки і освіти Верховної Ради України Олександр Співаковський,  Перший заступник Міністра освіти і науки України Володимир Ковтунець, Голова Наглядової ради НАУ, Перший заступник  Секретаря Ради національної безпеки і оборони України Олег Гладковський.
З привітанням до колективу університету звернулися почесні гості,  Перший заступник генерального директора Міжнародного аеропорту «Київ» Олег Миколайович Петровський  та  Заступник голови Наглядової ради  НАУ, голова Федерації літакового спорту України Присяжнюк Володимир Костянтинович!
Святкову концертну програму підготували творчі колективи Національного авіаційного університету: дитячий ансамбль танцю «Аеропорт», шоу-балет «Just now», студія бального танцю «Діамант-Еліт» .
Яскравими пісенними подарунками стали виступи талановитих випускників університету, які сьогодні є відомими зірками української естради. Співак Василь Бондаручук, Влад Павлов – учасник телевізійних проектів «шоу № 1», «Голос країни», «Х-фактор» та  Лалі Ергемлідзе зірка електро – свінгу, фіналістка телевізійних проектів «шоу № 1» та «Голос країни»,  подарували колектив університету незабутні враження про зустріч.
Керівництво університету і студенти з привітаннями звернулися до своїх військових. За ініціативою Студентської ради НАУ було проведено благодійну акцію до Дня Святого Миколая і зібрано кошти для учасників АТО. Вже  наступного тижня делегація університету на чолі з ректором НАУ Володимиром Ісаєнком відвідає з поздоровленнями підшефну військову частину у м. Волноваха та коледж НАУ в м. Слов’янськ.