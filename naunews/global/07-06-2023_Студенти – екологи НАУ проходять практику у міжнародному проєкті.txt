Заголовок: Студенти – екологи НАУ проходять практику у міжнародному проєкті
Дата: 07/06/2023
URL: https://nau.edu.ua/ua/news/2023/6/studenti-–-ekologi-nau-prohodyat-praktiku-u-mizhnarodnomu-proekti.html
==================================================

5 червня 2023 року на кафедрі екології традиційно розпочався період практик для здобувачів 1-3 курсів НАУ. Зважаючи на обставини воєнного часу організація практики є складним завданням через цілий ряд безпекових та логістичних обмежень. Але навіть за таких складних умов є можливості, що дозволяють забезпечити якісний рівень практичної підготовки. І цього року студенти англомовних груп 2 та 3 курсів отримали унікальну можливість: долучитись до повноцінного міжнародного тренінгу за участю організацій партнерів Європи.
Проєкт міждисциплінарних досліджень PLATFORM, започаткований професором Родні Стівенсом, був відкритий для співпраці з українськими науковцями вже навесні 2022 року, маючи на меті надати дослідникам нові контакти та ідеї для досліджень в умовах, коли колишні умови праці часто були втрачені. Тоді участь у тренінгу взяли близько 30 науковців з різних куточків України, а їх науковий доробок був представлений на кількох закордонних конференціях.
Цьогоріч проф. Стівенс запросив до участі у тренінгу студентів, які мають можливість отримати досвід роботи з системами підтримки прийняття рішень, що є важливим елементом компетентності професіоналів будь-якої галузі.
Під час відкриття тренінгу учасників від імені Університету Гетеборгу, що виступає співорганізатором заходу, привітав професор Леннард Борнмальма (Lennart Bornmalm). Він наголосив на важливості збереження академічної сфери в умовах соціальних катаклізмів та представив програму «Наші спільні цілі», яка спрямована на підтримку науковців та викладачів.
Крім партнерів з академічного світу кілька приватних компаній виявили бажання підтримати навчання та проєктну діяльність студентів-учасників. Зокрема своє бачення ролі наукових досліджень у розвитку економіки та інновацій висловили Гуннар Барк (Gunnar Bark) та Tetiana Luvchyk (Тетяна Лувчик) - представники однієї з провідних європейських консультаційних компаній у сфері інженерії та архітектури SWECO (Швеція).
Про готовність підтримати наукову роботу студентів також заявила незалежна державна науково-дослідна компанія Шведського інституту RISE в особі провідного наукового співробітника Антона Кершена (Anton Kersten).
Свої побажання та поради висловив також незмінний учасник заходів проєкту PLATFORM – Пол Натанієл (Paul Nathanail) – співзасновника міжнародної екологічної компанії Land Quality Management Ltd, що базується в Нотінгемі (Великобританія) та спеціалізується на управлінні ризиками, пов’язаними з забрудненням та рекультивацією земель.
З боку України, крім викладачів та студентів НАУ, до участі у тренінгу долучились представники Ніжинського державного університету ім. М. Гоголя, Національного університету ім. Т. Шевченка, Києво-Могилянської академії та Миколаївського національного аграрного університету.
Тренінг триватиме протягом червня 2023 року і всі учасники розділяють сподівання на плідну співпрацю та народження перспективних проєктів.