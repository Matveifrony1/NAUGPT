Заголовок: Фахівці Юридичного факультету НАУ серед учасників міжнародного воркшопу «Global Legal Skills Virtual Workshop Series»
Дата: 05/07/2022
URL: https://nau.edu.ua/ua/news/2022/7/fahivtsi-yuridichnogo-fakultetu-nau-sered-uchasnikiv-mizhnarodnogo-vorkshopu-global-legal-skills-virtual-workshop-series.html
==================================================

Нещодавно, викладачі англомовного проєкту Юридичного факультету (ЮФ) Національного авіаційного університету взяли участь у міжнародному онлайн воркшопі «Global Legal Skills Virtual Workshop Series».
Захід організовано Інститутом правничого письма (Legal Writing Institute) спільно з Юридичним факультетом Іллінойського університету (США).
Воркшоп присвячений знайомству із програмою USAID «Справедливість для всіх». Метою програми є сприяння налагодженню співпраці між українськими та іноземними правничими школами для обміну передовим досвідом.
Під час пленарного засідання обговорено:
- основні виклики, які постають перед сучасною юридичною освітою в Україні;
- шляхи розвитку юридичних клінік та їх роль у підготовці студентів-юристів;
- напрями вдосконалення юридичної освіти в Україні;
- можливості, які відкриваються перед студентами - учасниками мобільного обміну;
- шляхи подолання проблем, що виникли під час пандемії та з початком війни в Україні.
Після закінчення пленарного засідання науковці взяли участь у дискусійних групах, присвячених розгляду наступних питань:
- інтернаціоналізація та модернізація юридичної програми в Україні: гостьові лекції, практикуми, семестрові курси, спільне викладання курсів, спільні програми отримання сертифікатів/дипломів;
- методична підтримка українських юридичних шкіл: наставництво та навчання українських викладачів, програми віртуальних відвідувачів, стеження за досвідченими міжнародними викладачами;
- співпраця над дослідженнями та публікаціями: доступ до юридичних бібліотек, глобальних правових баз даних, підтримка у публікаціях в міжнародних юридичних журналах, спільних публікаціях, міжнародних конференціях;
- організація та сприяння взаємодії «рівний-рівний» між українськими та іноземними студентами, допомога у зборі коштів для українських юридичних шкіл тощо.
Підбиваючи підсумки проведеного заходу, професор Іллінойського університету Марк Войцик розкрив основні шляхи співпраці між закладами вищої освіти США, Європи та України й висловив свою підтримку закладам вищої юридичної освіти нашої держави.