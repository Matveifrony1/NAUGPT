Заголовок: День відкритих дверей НАУ у Кривому Розі
Дата: 11/12/2017
URL: https://nau.edu.ua/ua/news/2017/12/den-vidkritih-dverey-nau-u-krivomu-rozi.html
==================================================

На запрошення адміністрації Криворізького коледжу НАУ та Управління освіти Криворізької міської ради, 7 грудня 2017 року співробітники університету провели виїзний День відкритих дверей Національного авіаційного університету для студентів коледжу та випускників загальноосвітніх навчальних закладів м. Кривий Ріг Дніпропетровської області.
У актовій залі коледжу його випускникам презентували діяльність НАУ, продемонструвавши фільм про університет та особливості підготовки фахівців на випускових кафедрах, адже на заході наш ВНЗ представляли науковці із тих кафедр, про які поступив запит від випускників коледжу та абітурієнтів ЗНЗ міста щодо спеціальностей та спеціалізацій.
Про те, що у Національному авіаційному університеті за новітніми технологіями, втіленими у навчально-виховний процес готують висококласних фахівців для різних галузей і авіації зокрема, розповіли науковці з навчальних структурних підрозділів університету: Навчально-наукового інституту неперервної освіти, Навчально-наукового інституту аеронавігації, Навчально-наукового інституту економіки та менеджменту, Факультету транспортних технологій, Навчально-наукового аерокосмічного інституту, Навчально-наукового інституту комп’ютерних інформаційних технологій.
Про нагальні питання, що сьогодні хвилюють  сучасного абітурієнта, а це особливості вступної кампанії 2018 року, новації Умов вступу у ВНЗ України детально проінформувала присутніх представниця консультаційного центру Приймальної комісії.
Після завершення зустрічі із курсантами Криворізького коледжу, до актової зали завітали близько 200 випускників ЗНЗ, із якими теж було проведено профорієнтаційну роботу на найвищому рівні. Подальшою програмою профроботи було передбачено відвідування представниками НАУ, для проведення презентацій, кращих загальноосвітніх навчальних закладів Кривого Рога: Криворізького Центрально-Міського ліцею, ЗОШ І–ІІІ ступенів №28 та Криворізької міської гімназії.
Таким чином, близько 400 абітурієнтів отримали детальну інформацію про Національний авіаційний університет – один із провідних і кращих ВНЗ України, який для більшості випускників Криворізького коледжу НАУ та випускників ЗНЗ у 2018 році, за результатами вступної кампанії, стане другою домівкою. Кожен із учасників Дня відкритих дверей отримав інформаційно-рекламні буклети, випуски газет «Авіатор», переглянув захоплюючі презентації кафедр та почув детальну інформацію про НАУ: організацію навчального процесу; використовуються сучасних інноваційних технологій; міжнародну діяльність; програму обміну студентами; наукову діяльність студентів та багато різних можливостей - реалізувати себе у області різних видів спорту та художньої самодіяльності;  навчатися на англомовному проекті та військовій кафедрі; отримати паралельну вищу освіту; навчатися на заочній формі та дистанційно; отримати додаткові бали до загального рейтингу вступника за результатами Всеукраїнських учнівських олімпіад НАУ та багато іншого,  що створює цілісний образ сучасного вищого навчального закладу освіти, який, завдяки своїй діяльності, завжди посідатиме чільні місця у вітчизняних та світових освітніх рейтингах.