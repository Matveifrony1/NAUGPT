Заголовок: В НАУ запрацював ангар для дрібносерійного виробництва БПС
Дата: 16/05/2018
URL: https://nau.edu.ua/ua/news/1/5/v-nau-zapratsyuvav-angar-dlya-dribnoseriynogo-virobnitstva-bps.html
==================================================

В Національному авіаційному університеті введено в експлуатацію ангар для дрібносерійного виробництва безпілотних повітряних суден (БПС).
-Протягом останніх років науковці та працівники нашого університету розробили, збудували та успішно випробували 19 зразків безпілотних літальних апаратів. Ангар став виробничою площадкою для доведення цієї техніки для потреб різних споживачів, як військового, так і цивільного призначення, - розповідає проректор з наукової роботи Володимир Харченко.
Створення виробничих потужностей під одним дахом дозволить університету комерціалізувати виробництво БПС, вивести продукцію на світовий ринок, зробити її більш конкурентоспроможною. Про те, що ця мета є цілком реальною, свідчить хоча б той факт, що минулого року один із зразків БПС, створених в НАУ, прийнято на озброєння Збройних сил України.
Принагідно, відзначимо, що одним із перших, хто ознайомився з новим виробничим майданчиком у НАУ, став президент Канадор-коледжу Джордж Бартон (Canadore-college, Онтаріо, Канада), який прибув в Україну для підписання Двосторонньої Угоди про співпрацю між Національним авіаційним університетом та Канадор-коледжем.
Зазначимо, що в науково-виробничому центрі безпілотної авіації (НВЦБА) «Віраж» Національного авіаційного університету створено та успішно пройшли випробування наступні БПС:
літаки М-6 «Жайвір», М-7 «Небесний патруль», М-7Д «Небесний патруль», М-10 «Око», М-7-В5 «Небесний патруль», М-6-2 «Жайвір», ПК-03 (вертоліт), М-22 «Аеростартер», ПК-04 (вертоліт), М-6-3 «Жайвір», М-10-2 «Око», ПК-08 (вертоліт), ПК-11 (вертоліт), КМ-3 (конвертиплан, аванпроект, без випробувань), СПМ-10 (20,40 – стратосферні платформи, аванпроект, без випробувань), М-6-3Т «Жайвір», ПКМ-14 «Сатурнія», М-57 «Світанок», М-56 «Модуль».
Детальніше про БПС НАУ можна дізнатися тут...