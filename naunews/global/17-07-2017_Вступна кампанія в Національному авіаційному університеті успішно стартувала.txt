Заголовок: Вступна кампанія в Національному авіаційному університеті успішно стартувала
Дата: 17/07/2017
URL: https://nau.edu.ua/ua/news/2017/7/vstupna-kampaniya-v-natsionalnomu-aviatsiynomu-universiteti-uspishno-startuvala.html
==================================================

Лише за перші три дні вступної кампанії 2017 року до Національного авіаційного університету було подано 3290 заяв вступників на I курс на базі повної загальної середньої освіти та 1143 заяви на старші курси. Це означає, що НАУ залишається в топі найпрестижніших ВНЗ країни.
Національний авіаційний університет приваблює вступників не лише якісною освітою світового рівня, а й можливостями успішного працевлаштування в авіаційній, а й у суміжних галузях.
Кожного року по завершенню вступної кампанії розпочинається підготовка до нового набору: обговорюються навчальні плани нових спеціальностей та спеціалізацій, які мають або будуть мати попит на ринку праці, вибудовується стратегія проведення вступної кампанії з огляду на зміни в Умовах прийому, розглядаються шляхи оптимізації роботи приймальної комісії.
На успіх нинішньої вступної кампанії працювали не лише керівництво та члени приймальної комісії, а й усі працівники університету. Протягом року вони відвідували школи, ліцеї та коледжі, брали участь у виставках-презентаціях вишів, розміщували  актуальну інформацію про НАУ у соцмережах.
Наш університет постійно запроваджує новації до і під час подачі документів. В минулому році, наприклад, ми були першими серед ВНЗ, хто відкрив на базі приймальної комісії місця для створення електронних кабінетів та подачі електронних заяв, першими запровадили практику подачі документів пільговиків на електронну пошту.
Цьогоріч склади відбіркових комісій також було оптимізовано на 30 відсотків за рахунок автоматизації багатьох процесів. Керівництво університету не мало впевненості у стабільності роботи ЄДЕБО, і після чисельних нарад та зборів робочих груп, маркетингового дослідження було прийнято рішення щодо закупівлі програмного забезпечення ПС «Абітурієнт» для 40 робочих місць операторів (завдяки знижці сума склала 98 010 грн). Розробка свого програмного продукту, за попередніми розрахунками, обійшлася б у більш ніж 360 000 грн. І сьогодні вже можна сказати, що рішення було прийняте правильно. Про це свідчать 1143 заяви вступників, зареєстрованих в ПС «Абітурієнт». Цей програмний продукт дозволяє вступнику мінімізувати час подачі документів, а приймальній комісії - оперативно опрацювати документацію.
В цьому році також був облаштований Центр подачі електронних заяв на 25 робочих місць. А Інститутам та факультетам НАУ були передані для роботи у приймальній комісії нові комп’ютери. Для кожного інституту створено умови для зворотнього телефонного зв’язку зі вступниками, в тому числі, і за допомогою стільникових мереж.
А ще майданчик біля приймальної комісії прикрасила інсталяція «Я люблю НАУ», яка швидко набула популярності серед абітурієнтів та студентів і перетворилася на своєрідну візитівку НАУ.
Нагадаємо вступникам, що для подачі документів необов’язково одразу їхати до університету. Ви можете  заповнити форму заяви на вступ до університету на старші курси за посиланням http://abiturient.nau.edu.ua/. Після чого вам достатньо прийти до приймальної комісії перевірити внесені дані разом з членом відбіркової комісії, роздрукувати заяву за декілька хвилин - і ви  встигнете на консультації з вступних випробувань.
Строки подачі документів на II- III курс (денна форма) – до 25 липня, II- III курс (заочна форма) та V курс - до 3 серпня.
Також нагадаємо що з цього року ви можете отримувати паралельну освіту за другою спеціальністю.
Чекаємо на вас!