Заголовок: Інформаційний семінар «Фонтани в міському середовищі»
Дата: 14/02/2019
URL: https://nau.edu.ua/ua/news/2019/2/informatsiyniy-seminar-fontani-v-miskomu-seredovishchi.html
==================================================

На кафедрі містобудування Інституту аеропортів відбувся інформаційний семінар «Фонтани в міському середовищі». Учасники заходу мали можливість ознайомитися  з проблемами зміни клімату, глобального потепління; оцінити гостроту потреби адаптації міського середовища до відповідних негативних наслідків. В якості одного із рішень цієї  проблеми  розглянуті фонтани як унікальні за містобудівними, архітектурними та інженерними рішеннями споруди.
Завідувач кафедри містобудування Галина Агєєва оприлюднила результати дослідження світової та вітчизняної практики влаштування фонтанів на природних та штучних водоймах (Женевське озеро, Швейцарія; Русанівський канал, Київ та ін.),  припинення експлуатації окремих фонтанів Києва тощо.
Аспірант кафедри містобудування Оксана Церковна представила аналітичний огляд еволюції ролі фонтанів у часі, сучасних тенденцій щодо формування незвичних стосовно використання світла та звука споруд .  Це – складова дисертаційних досліджень, які виконуються під керівництвом доцента кафедри містобудування Григорія Болотова.
Студентам 2 курсу запропоновано  передбачити влаштування фонтанів як засобів покращення природного та соціального середовища під час виконання проекту грально-розважального комплексу в парковій зоні.
У травні-червні 2019 року кафедра планує провести черговий семінар, на якому будуть оприлюднені результати подальших дисертаційних досліджень Оксани Церковної та представлені проектні рішення студентів 2 курсу.