Заголовок: НАУ підвищує професійний рівень фахівців із геодезичного забезпечення земельно-кадастрових робіт
Дата: 23/11/2016
URL: https://nau.edu.ua/ua/news/2016/11/nau-pidvishchue-profesiyniy-riven-fahivtsiv-iz-geodezichnogo-zabezpechennya-zemelno-kadastrovih-robit.html
==================================================

16 листопада 2016 року в Національному  авіаційному університеті пройшов Міжнародний науково-практичний семінар «Геодезичне забезпечення земельно-кадастрових робіт». Організатором щорічного семінару є кафедра землеустрою та кадастру Інституту екологічної безпеки.
Захід проходив у день професійного свята фахівців, що займаються геоінформаційними технологіями – у Всесвітній День ГІС. Це свято і фахівців з картографії, геодезії, землеустрою і кадастру. Адже сучасні технології збору та обробки геопросторових даних є основою при проведенні землевпорядних робіт.
Відкрив семінар та привітав учасників зі святом в.о. ректора НАУ Володимир Ісаєнко. З ґрунтовними доповідями виступили заступник директора департаменту топографо-геодезичної і картографічної діяльності Держгеокадастру Віктор Лаврентієв; Президент ГІС-асоціації України Олександр Мельник; директор компанії «КМС» Дмитро Мизін, який розповів про інноваційні геопросторові апаратно-програмні технологічні рішення корпорації Trimble; ГІС-фахівці «Навігаційно-геодезичного центру», які розповіли про революційний підхід до збору  геопросторових даних обладнанням Leica Geosystems; представники компаній  «ТВІС», «ГЕОНІКС», ДНВП «Геосистема»&ТОВ «Аналітика»  та «ЕКОММ».
Семінар має на меті ознайомлення фахівців з землеустрою і кадастру, науково-педагогічних працівників та студентів та аспірантів з новими можливостями сучасного геодезичного обладнання та впровадження сучасних технологій у сфері геодезії, картографії, землеустрою, кадастру, геоінформаційних систем, хмарних технологій та 3D моделювання при виконанні земельно-кадастрових робіт.
Під час семінару працювала виставка сучасного геодезичного обладнання від провідних компаній світу -  Leica Geosystems  та Trimble, на якій проводились майстер-класи по роботі на обладнанні.