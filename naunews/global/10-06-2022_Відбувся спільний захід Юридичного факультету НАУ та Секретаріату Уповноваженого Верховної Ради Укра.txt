Заголовок: Відбувся спільний захід Юридичного факультету НАУ та Секретаріату Уповноваженого Верховної Ради України з прав людини
Дата: 10/06/2022
URL: https://nau.edu.ua/ua/news/2022/6/vidbuvsya-spilniy-zahid-yuridichnogo-fakultetu-nau-ta-sekretariatu-upovnovazhenogo-verhovnoi-radi-ukraini-z-prav-lyudini.html
==================================================

7 червня для здобувачів вищої освіти Юридичний факультет Національного авіаційного університету спільно з Секретаріатом Уповноваженого Верховної Ради України з прав людини провів інформаційно-просвітницький захід «Права людини в Україні: сучасні виклики».
Участь у заході взяли:
- декан ЮФ НАУ Ірина Сопілко;
- директор Департаменту моніторингу соціальних прав Секретаріату Уповноваженого Верховної Ради України з прав людини Світлана Глущенко;
- начальник відділу права на освіту та культуру Департаменту моніторингу соціальних прав Секретаріату Уповноваженого Верховної Ради України з прав людини Олена Міцерук;
- завідувач Сектору сприяння правовій поінформованості населення Секретаріату Уповноваженого Верховної Ради України з прав людини Олена Антонова;
- директор Інформаційно-просвітницького центру з прав людини ЮФ НАУ Олена Макеєва;
- науково-педагогічні працівники та здобувачі вищої освіти.
«Інститут Омбудсмана в Україні займає важливе місце у системі конституційних державних органів. Він є незалежним і необхідним правовим інститутом у національній системі захисту прав людини. Враховуючи воєнний стан в Україні, нагальним питанням, яке постає перед суспільством сьогодні є належний захист прав українських військовослужбовців», зазначила декан Ірина Сопілко у вступному слові.
Працівники Секретаріату Уповноваженого Верховної Ради України з прав людини розповіли присутнім про структуру й повноваження інституту омбудсмана, який створений для здійснення парламентського контролю за додержанням конституційних прав і свобод людини та громадянина, а також навели статистичні дані щодо результатів моніторингу прав людини і їх порушень в умовах російської агресії.
Під час зустрічі слухачі дізнались про механізм звернення до Уповноваженого ВРУ з прав людини та захист прав людини в умовах правового режиму воєнного стану.
Цікавою була дискусія щодо практичних проблем захисту прав й свобод людини і громадянина в Україні, під час якої здобувачі вищої освіти активно ставили запитання, чим показали високий рівень теоретичних і практичних юридичних знань.
Такі заходи сприяють підвищенню рівня правової свідомості і культури майбутніх юристів, які зможуть забезпечити реальне утвердження системи правових цінностей, що базувалася б на принципах демократії, верховенства права та поваги до прав людини, становленню майбутніх правників як професіоналів своєї справи у сфері захисту прав людини.