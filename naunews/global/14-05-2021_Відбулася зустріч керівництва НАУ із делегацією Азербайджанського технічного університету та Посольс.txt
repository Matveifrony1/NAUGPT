Заголовок: Відбулася зустріч керівництва НАУ із делегацією Азербайджанського технічного університету та Посольства Азербайджанської республіки в Україні
Дата: 14/05/2021
URL: https://nau.edu.ua/ua/news/2021/5/vidbulasya-zustrich-kerivnitstva-nau-iz-delegatsieyu-azerbaydzhanskogo-tehnichnogo-universitetu-ta-posolstva-azerbaydzhanskoi-respubliki-v-ukraini.html
==================================================

14 травня 2021 року відбулася зустріч керівництва Національного авіаційного університету на чолі з ректором Максимом Георгійовичем Луцьким із представниками Азербайджанського технічного університету та Посольства Азербайджанської республіки в Україні.
До складу делегації Азербайджанського технічного університету увійшли: ректор Вілаят Веліев, начальник відділу постачання та економіки Рашад Казимов, та представники Посольства Азербайджанської республіки в Україні.
Метою зустрічі було досягнення домовленостей щодо співробітництва у сфері освіти та науки, а також підписання угоди про співпрацю.
Предметом даної Угоди є взаємовигідна, некомерційна співпраця у вирішенні завдань науково-технічного співробітництва, забезпечення якості освіти, підвищення ефективності навчальної та науково-дослідної роботи в університетах.
Співробітництво сторін буде відбуватися за такими основними напрямами:
− проведення наукових досліджень і впровадження їх результатів;
− розробка та реалізація програм академічної мобільності (навчання, викладання);
− підвищення кваліфікації фахівців та викладачів;
− забезпечення спільних дослідницьких робіт і підготовка здобувачів у рамках роботи над
кандидатськими дисертаціями;
− організація, проведення й участь у симпозіумах, конференціях, семінарах;
− обмін досвідом, навчально-методичними матеріалами, документацією та інформацією з
напрямків діяльності;
− розробка й організація дистанційного навчання;
− гармонізація освітніх програм різного рівня, запровадження програм подвійних дипломів;
− організація довгострокових проектів, у рамках яких спільно будуть працювати групи фахівців і студентів;
− співпраця в підготовці заявок та участі в міжнародних грантових проектах;
− взаємодопомога в пошуку подальших наукових контактів та партнерів.
Учасники зустрічі відвідали музей НАУ, де ознайомилися з історією становлення й розвитку університету.
Гостям продемонстровано програму навчання пілотів, що реалізується на тренажері «АLX», який дозволяє моделювати практично всі класи та типи літаків. Зазначимо, що тренажер «АLX» є унікальним симулятором польоту.
Гості університету мали змогу відвідати також навчальний ангар НАУ, увесь арсенал якого використовується для практичної підготовки студентів університету, лабораторії супутникових технологій та диспетчерських тренажерів.