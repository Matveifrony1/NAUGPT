Заголовок: Наш безпілотник UA-БЕТА не боїться найсучасніших засобів радіоелектронної боротьби.
Дата: 14/03/2016
URL: https://nau.edu.ua/ua/news/2016/3/nash-bezpilotnik-ua-beta-ne-boitsya-najsuchasnishix-zasobiv-radioelektronnoi-borotbi.html
==================================================

Новий український безпілотник успішно пройшов черговий етап випробувань. Машина UA-Бета впевнено працює незважаючи на вплив систем радіоелектронної боротьби.
10-11 березня на полігоні Державного науково-випробувального центру Міноборони України в Гончарівську військові та експерти перевірили перешкодозахищеність каналів зв’язку та управління безпілотного комплексу UA-Бета, розробленого компанією UA Technology спільно з Національним Авіаційним Університетом.
Проти безпілотника спочатку працювали системи радіоелектронної боротьби «Анклав» та «Хмара». Ці системи забезпечують постановку перешкод навігаційним приймачам GPS/Glonass. Їхня ефективність у боротьбі  з БпЛА та високоточною зброєю була одноразово доведена в зоні АТО. Крім того, під час випробувань працювала система РЕБ ТриТел, що подавляє сигнали телеметрії БпЛА.
Однак, не зважаючи на усі засоби радіоелектронної боротьби,  безпілотник UA-Бета протягом декількох годин не лише не втрачав керованості, а й чітко дотримувався заданої траєкторії, успішно виконував усі поставленні бойові завдання, проходячи над вказаними точками та передаючі зображення в реальному режимі часу на наземну станцію керування.
Така висока стійкість безпілотника до найсучасніших засобів РЕБ пояснюється використанням унікальних запатентованих апаратно-програмних рішень, використаних у захищених цифрових каналах зв’язку, навігаційній системі та  системі управління БпАК .
Крім систем РЕБ, військові використовували й радіолокаційну станцію, що спеціалізується на виявленні БпЛА. Однак, навіть при кружлянні безпілотника над стацією на робочій висоті 500 метрів, пристрій не зміг виявити безпілотний комплекс UA-Бета.
За результатами випробувань, експерти та військові ДНВЦ  схвально оцінили представлену компанією модель БпЛА – UA-Бета класу міні, та окремо відзначили високу кваліфікацію її розробників – конструкторів та інженерів БпАК, яких в кращих традиціях наукової школи готує Національний Авіаційний Університет.