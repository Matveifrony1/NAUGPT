Заголовок: Студентам НАУ розповіли як стають політиками
Дата: 18/05/2018
URL: https://nau.edu.ua/ua/news/1/5/studentam-nau-rozpovili-yak-stayut-politikami.html
==================================================

16 травня, у центрі організаційного розвитку та лідерства, що при НАУ, за ініціативи молодіжної організації «Гава», відбулася зустріч студентів НАУ із молодим, але вже відомим політичним експертом Миколою Давидюком. Зазначимо, що пан Микола під час навчання в Національному педагогічному університеті ім. М. Драгоманова був головою студентської ради, тож йому близькі та знайомі питання студентства.
Напередодні зустрічі студенти заповнювали своєрідну анкету, де, зокрема, запитувалося: «Чи відчуваєте ви вплив російської пропаганди на себе?» І вийшло так, що не було жодної відповіді: «Ні». Тож тема лекція була дуже актуальною.
«Наша організація існує два роки й першим нашим заходом була модель ООН – міжнародна дипломатична гра, - розповідає Ганна Довга з «Гави». - Проводили заходи в Києві та Чернігові. Також працюємо із людьми з інших країн: Франції, Канади, Китаю та багатьма іншими. І ось, наразі, ми втілюємо наш цікавий проект із Національним авіаційним університетом.  Ця зустріч із політологом відкриває сезон подій від нашої організації у цьому році. Також «Гава» організовує форуми, лекції, різноманітні обговорення, конференції».
Зауважимо, що Микола Давидюк – директор аналітичного центру «Політика» та автор книги, що пояснює механізми пропаганди. «Мене запросили в НАУ прочитати лекцію про вплив Росії на українські вибори, але я взяв дещо ширше й ми поговорили і про вибори, і про політику, і про вплив, і про маніпуляції. Треба ж допомогти молодим людям розібратися з базовими, ґрунтовними політичними речами та розкласти їх по «поличках», - пояснив політолог.
Додамо, що розповідь пана Миколи пройшла в неформальній, розкутій обстановці й була інформативно насиченою, живою й дуже цікавою. Студенти час від часу підключалися до дискусії, задавали питання. Більш ніж півторагодинна неординарна й жвава лекція минула непомітно швидко. Після її завершення студенти, а особливо дівчата, залюбки зробили світлини на згадку з непересічним політологом.