Заголовок: Студенти ФЕБА НАУ  презентували свої наукові дослідження на засіданні гуртка «Синергія»
Дата: 06/04/2023
URL: https://nau.edu.ua/ua/news/2023/4/studenti-feba-nau-prezentuvali-svoi-naukovi-doslidzhennya-na-zasidanni-gurtka-sinergiya.html
==================================================

Нещодавно відбулось засідання наукового гуртка «Синергія», що функціонує на кафедрі економіки повітряного транспорту факультету економіки та бізнес-адміністрування Національного авіаційного університету.
Темою засідання наукового гуртка стало обговорення особливостей бізнес-процесів як основи конкурентоспроможності підприємства. Присутні розглянули складові аналізу процесу управління ресурсами підприємства, оптимізацію бізнес-процесу, декомпозицію бізнес-процесів, механізм управління бізнес-процесами та його впровадження.
З науковими доповідями виступили здобувачі вищої освіти Анна Дудик, Віра Ткаченко, Георг Селемонка, Юрій Лобур. Також на засіданні були присутні науково-педагогічні працівники кафедри – Олена Ареф’єва, Тетяна Сімкова, Наталія Васюткіна, Саміра Пілецька, Наталія Сафонік, Марія Андрієнко. Присутні обговорили формат оформлення доповідей та тез, дійшовши висновку, що розглядаючи кожний аспект від аналізу до управління бізнес-процесами і будуючи свою доповідь необхідно формувати причинно-наслідкові зв’язки всіх взаємозалежних складових і формувати власне бачення автора щодо конкретного питання.
Такі заняття формують в учасників уміння будувати цілісне бачення проведеного дослідження і набувати компетентностей вільного презентування результатів наукових досліджень, генеруючи власний авторський погляд й обговорення проблем в їх межах.