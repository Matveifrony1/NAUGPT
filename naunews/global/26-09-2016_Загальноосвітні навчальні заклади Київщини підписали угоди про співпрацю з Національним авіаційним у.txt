Заголовок: Загальноосвітні навчальні заклади Київщини підписали угоди про співпрацю з Національним авіаційним університетом
Дата: 26/09/2016
URL: https://nau.edu.ua/ua/news/2016/9/zagalnoosvitni-navchalni-zakladi-kiivshchini-pidpisali-ugodi-pro-spivpratsyu-z-natsionalnim-aviatsiynim-universitetom.html
==================================================

На запрошення Київського обласного центру зайнятості, 21 вересня 2016 р. Національний авіаційний університет узяв участь у профорієнтаційному заході «Ярмарок професій» на базі Обухівського міськрайонного центру зайнятості. Основною метою масового заходу було інформування випускників загальноосвітніх навчальних закладів міста та району про діяльність Національного авіаційного університету як одного із кращих ВНЗ держави та залучення до навчання обдарованої учнівської молоді.
Університет презентували: Інститут доуніверситетської підготовки, НН Юридичний інститут, НН Інститут аеропортів, НН Інститут комп’ютерних інформаційних технологій, НН Інститут інформаційно-діагностичних систем, НН Гуманітарний інститут, Промислово-економічний коледж НАУ та Коледж інформаційних технологій та землевпорядкування НАУ.
Близько 500 учнів 9 – 11 класів відвідали «Ярмарок професій» та отримали фахові відповіді на всі запитання стосовно: особливостей та переваг навчання в університеті, специфіки навчання за кредитно-модульною системою, можливостей подальшого працевлаштування, наукової роботи студентів, їх міжнародної мобільності, переваг навчання англійською мовою, дозвілля студентів, важливості підготовки до загальнонаціонального ЗНО на базі Інституту доуніверситетської підготовки, переваг навчання як в університеті, так і на підготовчих курсах, можливостей, що розкривають навчання на кафедрі військової підготовки, в ННІ Післядипломного навчання та в Центрі новітніх технологій тощо. Захід супроводжувався демонстрацією фільму та презентаціями як про діяльність НАУ, так і його навчально-наукові інститути, яскравою та змістовною рекламно-інформаційною продукцією.
Представники університету мали також нагоду відвідати шість навчальних закладів освіти м. Обухова, поспілкуватися з учнями 9–11 класів, дирекцією, вчителями та провести запланований урок «Моя професія – моє майбутнє».
У ході змістовної розмови було обговорено: план спільних профорієнтаційних заходів як на базі НАУ, так і на базі навчальних закладів; можливості, що відкриває вища школа для роботи з обдарованою молоддю; перспективи підвищення кваліфікації вчителів в університеті; реалізацію спільних освітніх проектів. Результат зустрічі – підписання угод про співробітництво між ЗНЗ та НАУ.
Дирекція навчальних закладів освіти м. Обухова та МЦЗ висловили надію на подальшу плідну співпрацю з Національним авіаційним університетом задля формування та розвитку професійних інтересів учнівської молоді, їх мотивації до навчання у вищій школі, надання випускникам кваліфікованих профконсультацій та профінформування.
Тож чекаємо на вас, вступники!