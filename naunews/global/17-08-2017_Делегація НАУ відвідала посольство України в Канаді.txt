Заголовок: Делегація НАУ відвідала посольство України в Канаді
Дата: 17/08/2017
URL: https://nau.edu.ua/ua/news/2017/7/delegatsiya-nau-vidvidala-posolstvo-ukraini-v-kanadi.html
==================================================

Делегація НАУ за чолі з в.о. ректора Володимиром Ісаєнком побувала у посольстві України в Канаді. Представники Національного авіаційного університету поспілкувалися із колективом посольства та самим Надзвичайним і Повноважним Послом України в Канаді Андрієм Шевченком, який усебічно сприяє роботі делегації.
"Ми укріпляємо позицію України як великої авіаційної держави з "повним" циклом – від проектування і будівництва літаків до підготовки спеціалістів.
Це - поки рамковий документ - конкретика має з'явитися у майбутніх додатках і контрактах. Наприклад, ІКАО може допомогти у закупівлях сучасного навчального обладнання, такого як тренажери-симулятори "Боїнгів" та "Аеробусів". Залучення ІКАО може зробити закупівлі прозорішими і дешевшими.
Я радий за НАУ. Ще коли він був Київським інститутом інженерів цивільної авіації, він завжди мав репутацію міжнародної "кузні кадрів". Тепер важливо зробити його справжнім лідером авіаційної освіти із найсучаснішими навчальними програмами", - вважає пан посол.
Візит до Оттави дав можливість актуалізувати зв'язки між Україною та Канадою та надати взаємодії нового змісту. Це надзвичайно важливо нині, коли вступила в дію Угода про Зону вільної торгівлі між нашими державами. Угода про ЗВТ передбачає поглиблення співпраці, зокрема, в промислових та наукомістких галузях, до чого готовий долучитися і Національний авіаційний університет.
Можливості НАУ дозволяють взяти участь в розбудові міжнародної системи підготовки та перепідготовки професійних кадрів у багатьох сферах: авіаційно-космічних досліджень, містобудівних стратегій, екологічних викликів тощо.
Поглиблення міжнародної співпраці допоможе розширити освітні можливості країн-партнерів, сприяти обопільному впровадженню наукових розробок, зміцнювати економічний потенціал двох наших країн.