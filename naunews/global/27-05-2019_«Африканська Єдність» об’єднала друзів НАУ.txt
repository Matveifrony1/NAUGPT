Заголовок: «Африканська Єдність» об’єднала друзів НАУ
Дата: 27/05/2019
URL: https://nau.edu.ua/ua/news/2019/5/afrikanska-ednist-ob’ednala-druziv-nau.html
==================================================

У Національному авіаційному університеті відбулись урочистості з  нагоди святкування 56-ої річниці створення «Організації Африканської Єдності».
Гостей та колег привітав проректор з міжнародного співробітництва і освіти Олександр Запорожець, який зауважив, що «святкувати цей день саме в стінах нашого університету, разом з нашим партнером – громадською організацією «Африканська Рада в Україні» стало доброю традицією». Він зазначив, що тисячі представників Африканського континенту здобули освіту в НАУ та багато з них обіймають високі посади в авіаційній галузі по всьому світу. На сьогодні в університеті навчається понад 300 представників Африканського континенту і в найближчій перспективі очікується збільшення їхньої кількості.
У свою чергу  президент ГО «Африканської Ради в Україні» Іссау Садіо Діало розповів про історію становлення організації та про перспективи розвитку співпраці України та країн Африки в освітній галузі, зокрема з Національним авіаційним університетом.
У своїх виступах Тимчасовий повірений у справах Південно-Африканської Республіки в Україні пані Мджолі Номонді та Аташе з питань наукового та університетського співробітництва посольства Франції в Україні Ріголле Сільвен підкреслили значення  заходу такого рівня для подальшого розвитку співпраці між країнами Африки та Україною.
Участь в заході взяли участь високоповажні гості: Надзвичайний та Повноважний Посол Республіки Судан в Україні пан Мохамед Ейза Ісмаїл Дахаб, Почесний консул Гвінейської Республіки в Україні пан Рамін Мансуріян, Перший секретар Посольства  Королівства Марокко в Україні Абден Крим Уайли, голова ефіопської громади в Україні Ійргу Дежене Гамбаре, Представник Управління Верховного Комісара з питань Біженців ООН в Україні Матеу Пабло, Тимчасовий повірений у справах Федеративної Республіки Нігерія в Україні пан Мартин Сенком Адаму, Теодорина Камис-Ваврик – секретар ГО «Африканська Рада» та інші.
В рамках святкування на Алеї дружби НАУ відбулась висадка дерев та проведено ІІ Міжнародний відкритий студентський кубок «Миру та дружби» з міні-футболу. У турнірі взяли участь  збірні команди студентів НАУ з країн Африки та Асоціації студентів арабських країн. Переможцем стала збірна команда студентів з Республіки Гвінея.
Гідним завершенням святкувань став концерт, на якому з  танцювальними номероми виступили молодь Демократичної Республіки Конго, ансамбль «Березаночка» і Тумаіні, заспівали Ксенія Ельтухи і Балакоста Армандо та інші.