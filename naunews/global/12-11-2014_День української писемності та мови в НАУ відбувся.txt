Заголовок: День української писемності та мови в НАУ відбувся
Дата: 12/11/2014
URL: https://nau.edu.ua/ua/news/2014/11/den-ukrainskoi-pisemnosti-ta-movi-v-nau-vidbuvsya.html
==================================================

5 листопада 2014 року до Дня української писемності та мови на кафедрі комп’ютерних технологій дизайну і графіки Інституту аеропортів відбувся літературно-музичний салон «Оксана Рибась. Terra Logos. Концерт». Його організувала викладач кафедри Любава Обуховська.
На вечір була запрошена молода київська поетеса, філолог, читець-декламатор, аспірант КНУ ім. Т.Г. Шевченка (спеціальність «Літературознавство»), автор близько 300 віршів, а також казок, оповідань і повістей, переможець Всеукраїнських літературних конкурсів «Об’єднаймося ж, брати мої!» та у секції «Літературна творчість» МАНУ, сертифікований арт-терапевт, автор методики віршотерапії, куратор проекта «Слово» Оксана Рибась.
Вона прочитала три блоки авторських віршів – до свята, про людей і про почуття. Її виступ супроводжували музичні номери. Присутні послухали ліричні пісні та молодіжні музичні композиції, виконані під акомпанемент гітари. А ще звучав вільний мікрофон, де молоді словотворці озвучували поезію та прозу. Салон може покласти початок ряду нових заходів – цікавих та змістовних.
Вечір видався настільки цікавим, що навіть після його завершення в кулуарах ще довго тривали жваві бесіди та дискусії.