Заголовок: В НАУ пройшов майстер-клас «Особливості комунікаційної роботи Офісу Омбудсмана»
Дата: 27/04/2023
URL: https://nau.edu.ua/ua/news/2023/4/v-nau-proyshov-mayster-klas-osoblivosti-komunikatsiynoi-roboti-ofisu-ombudsmana.html
==================================================

Директорка Департаменту інформаційної політики, комунікації та протокольних заходів Секретаріату Уповноваженого Верховної Ради України з прав людини та випускниця кафедри журналістики Тетяна Шелест нещодавно провела майстер-клас для студентів Факультету міжнародних відносин НАУ.
Організатори – кафедра журналістики та кафедра реклами і зв’язків з громадськістю ФМВ.
Гостя розповіла про найбільш вагомі й гострі аспекти роботи Секретаріату в умовах російсько-української війни: права громадян, які постраждали внаслідок російської агресії, про репатріацію українського громадянського населення, дітей та полонених на Батьківщину тощо.
Директорка Департаменту поділилася власним досвідом про те, як правильно працювати з ворожими наративами, як консолідуватися проти них всією медійною спільнотою, а також розповіла про особливості комунікації та проведення протокольних заходів Офісу Омбудсмана.
Тетяна Шелест відповіла на численні питання студентів та викладачів, що стосувалися прав українців, комунікації з омбудсманами інших країн, можливостями Офісу реагувати на мовні питання тощо.