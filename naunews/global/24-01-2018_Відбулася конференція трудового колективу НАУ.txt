Заголовок: Відбулася конференція трудового колективу НАУ
Дата: 24/01/2018
URL: https://nau.edu.ua/ua/news/1/1/vidbulasya-konferentsiya-trudovogo-kolektivu-nau.html
==================================================

22 січня 2018 року відбулася Конференція трудового колективу Національного авіаційного університету, яка поміж численних питань заслухала та ухвалила звіти в.о. ректора, голів профкомів за період з грудня 2016 року по грудень 2017 року і затвердила Колективний договір університету на новий рік. Нагадуємо, що заплановану дату Конференції, 14 грудня 2017 року, довелося перенести на січневу за зверненням Центрального виборчого комітету студентів НАУ задля дообрання визначеної кількості делегатів із числа студентів (п.1. ст. 39 Закону України «Про вищу освіту»).
Не зупиняючись докладно на всіх процедурних моментах, зазначмо, що Голова ППО НАУ Володимир Гребенніков повідомив про 265 зареєстрованих делегатів з 300 обраних трудовим колективом осіб, що дозволило вважати  рішення Конференції легітимними. Одноголосно було обрано секретаріат, рахункову комісію та президію у складі в.о. ректора НАУ Володимира Ісаєнка, проректора з навчальної та виховної роботи Тамари Іванової, проректора з міжнародного співробітництва Валерія Чепіженка, Голови ППО НАУ Володимира Гребеннікова та Голови ППОСА Марії Рощук.
Конференцією були розглянуті та ухвалені рішення за таким порядком денним, запропонованим Володимиром Гребенніковим:
Звіт в. о. ректора університету. Доповідач – в. о. ректора НАУ Володимир Ісаєнко;
Про обрання до складу Вченої ради. Доповідач – учений секретар Вченої ради Галина Єнчева;
Звіт адміністрації про виконання Колективного договору за 2017 рік та проект Колективного договору на 2018 рік. Доповідач – проректор з начальної та виховної роботи Тамара Іванова.
Звіт ППО НАУ про статутну діяльність, виконання Колективного договору за 2017 рік та пропозиції до проекту Колективного договору на 2018 рік. Доповідач – Голова ППО НАУ Володимир Гребенніков.
Звіт ППОСА НАУ про виконання Колективного договору за 2017 рік та пропозиції до проекту Колективного договору на 2018 рік. Доповідач – Голова ППОСА НАУ Марія Рощук.
Про зміни до Статуту НАУ. Доповідач – голова Вченої ради, проректор з міжнародного співробітництва, Валерій Чепіженко.
Про зміни до Правил внутрішнього розпорядку НАУ. Доповідач – заступник начальника Юридичного відділу Володимир Білий.
Інші пропозиції до порядку денного, зокрема, питання про вибори ректора, не були підтримані присутніми делегатами.
У звітній доповіді в.о. ректора НАУ Володимир Ісаєнко проаналізував результати роботи університету за всіма напрямками діяльності та  наголосив, що:
«2017 рік, без перебільшення, став для НАУ особливим: була розроблена та прийнята Концепція інноваційного розвитку університету, що заклало потужний фундамент стратегічного розвитку на найближче 10-річчя. У ній визначено місію та візію НАУ на сучасному етапі. Головна місія – гідний внесок у розвиток суспільства через забезпечення підготовки, перепідготовки та підвищення кваліфікації фахівців-професіоналів, конкурентоспроможних на українському та світовому ринках праці, розбудова конкурентного академічного середовища, створення незалежних наукових шкіл міжнародного рівня та примноження моральних, культурних та освітніх цінностей суспільства. А візія НАУ – це навчання та розвиток  освіченої особистості, яка  змінює на краще  сучасне суспільство та здатна  до успішної реалізації у будь-якій країні світу».
Поміж численних досягнень року зазначено вдалу імплементацію Законів України «Про освіту» та «Про вищу освіту», осучаснення організаційної структури університету, участь НАУ у вирішенні стратегічних цілей держави щодо підготовки та перепідготовки льотного складу, сприяння науковій діяльності, ефективну роботу щодо інтеграції університету у світовий освітній простір та удосконалення планово-фінансової діяльності.
Насамкінець Володимир Ісаєнко поділився першочерговими планами на 2018 рік. та наголосив, що болюче питання співробітників університету – відновлення подвійних окладів – серед пріоритетних.
Усі бажаючі мали змогу почути розлогі відповіді на питання, що турбують колектив. Зокрема, Володимир Ісаєнко прояснив питання якості освіти, механізму ефективних внутрішніх комунікацій, шляхів інтеграції університету у світових освітній простір. В.о. ректора  відзначив роботу інформаційно-аналітичного відділу і розповів про розширення комунікативних можливостей НАУ шляхом відкриття сторінок університету у Twitter, Instagram та Telegram та підтвердив, що Авіаційний медичний центр був і є структурним підрозділом НАУ, в якому можуть обслуговуватись студенти та співробітники.
За всіма запропонованими квотами було обрано членів до складу Вченої ради. Після обговорення делегатами було прийнято рішення вважати Колективний договір за 2017 рік виконаним та  ухвалити Колективний договір з додатком на 2018 рік.
Чималий інтерес викликали як зміни до Статуту НАУ, так і зміни до Правил внутрішнього розпорядку університету, про що йшлося у доповідях проректора з міжнародного співробітництва Валерія Чепіженка та заступника начальника Юридичного відділу Володимира Білого. Нова редакція статуту НАУ буде направлена до МОН України після обговорення, внесення пропозицій і уточнень усіх змін з колективом. Нова ж редакція Правил внутрішнього розпорядку буде розміщена на офіційному сайті університету.
На цьогорічному засіданні вищого колегіального органу громадського самоврядування університету виступили перший заступник Міністра освіти і науки України Володимир Ковтунець та заступник Голови Наглядової ради НАУ Володимир Присяжнюк.
Так,
Володимир Ковтунець
, зазначив:
«Незважаючи на складну ситуацію, Національний авіаційний університет у цьому році здійснив прорив: він успішно навчає і готує фахівців не лише для Азії та Африки, але й для Європи. Це стало можливим завдяки трудовому колективу, який самовіддано працює на благо свого ВНЗ та своєї країни. Міністерство, зі свого боку, усіляко сприятиме НАУ, забезпечуючи йому не лише академічну та наукову, а й фінансову автономію».
У виступі
Володимира Присяжнюка
йшлося про таке:
«Конференція трудового колективу Національного авіаційного університету припала на 100-річчя від дня проголошення Незалежної України. У той непростий період незалежність проголосили 3 країни: Україна, Фінляндія та Польща.  Фінляндії і Польщі вдалося зберегти свою державу, а Україна, на жаль, втратила свої надбання. І зараз, читаючи спогади Скоропадського, розумієш, чому усе сталося саме так: за невеликий проміжок часу помінялося 10 керівників. Висновок такий, що тільки злагода може привести до перемоги. Тому закликаю вас до злагоди та єдності, бо тільки так Національний авіаційний університет чекає перемога!»