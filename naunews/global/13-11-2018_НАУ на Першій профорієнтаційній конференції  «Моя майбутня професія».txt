Заголовок: НАУ на Першій профорієнтаційній конференції  «Моя майбутня професія»
Дата: 13/11/2018
URL: https://nau.edu.ua/ua/news/1/11/nau-na-pershiy-proforientatsiyniy-konferentsii-moya-maybutnya-profesiya.html
==================================================

10 листопада 2018 року у конгрес-холі «Український дім» відбулась Перша профорієнтаційна конференція «Моя майбутня професія».
Майбутні абітурієнти та їх батьки мали можливість поспілкуватися з представниками кращих університетів України, серед яких Національний авіаційний університет.
Відвідувачі дізнавалися про найбільш популярні професії та їх перспективи, були учасниками локаційних майстер-класів від університетів та компаній, слухали цікаві лекції з профорієнтації від провідних спікерів зі сфери освіти та бізнесу.
Національний авіаційний університет представляли Центр допрофесійної підготовки ННІНО, кафедра кримінального права і процесу ННЮІ, кафедра хімії і хімічної технології факультету екологічної безпеки, інженерії та технологій; кафедра соціальних технологій ННГІ.
Цікавий майстер-клас «Індикатори та їх застосування. Демонстрація осмотичних процесів» продемонстрував Сергій Примаченко. Майбутні абітурієнти мали змогу побачити експерименти з індикаторами, сухим льодом та отримати хімічний подарунок «підводний сад».
Відчути себе справжніми криміналістами відвідувачі мали змогу під час майстер-класу «Криміналістична лабораторія», де практичну допомогу з дактилоскопічної експертизи (зняття відбитків пальців) надали доцент кафедри кримінального права і процесу Юлія Ланцедова спільно зі студентами.
Змістовний та корисний майстер-клас «Основи роботи з метафоричними асоціативними картами профорієнтаційного спрямування» продемонстрував доцент кафедри соціальних технологій
Олег Блінов. Абітурієнти мали можливість задіяти ресурси інтуїції, розвивати уяву і стимулювати емоційний інтелект, розкрити свій підсвідомий вибір професії через перенесення на картки.
Саме такий новий формат профорієнтаційної роботи допоможе школярам зробити перші кроки на шляху до майбутньої професії та свідомий вибір.
За підсумками роботи конференції Національний авіаційний університет нагороджено Подякою за вагомий внесок у розвиток майбутнього покоління та активну участь у роботі конференції.