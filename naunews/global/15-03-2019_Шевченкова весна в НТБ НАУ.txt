Заголовок: Шевченкова весна в НТБ НАУ
Дата: 15/03/2019
URL: https://nau.edu.ua/ua/news/2019/3/shevchenkova-vesna-v-ntb-nau.html
==================================================

Науково-технічною бібліотекою організовано урочистості «Шевченкова весна у НТБ НАУ», присвячені ювілею народного митця. Модератор свята – завідувач сектору НТБ Оксана Лазаренко.
В рамках акції «Читай Тараса Шевченка!» проводилися діалоги зі студентами, пропагувалися найкращі видання про життєвий шлях поета, відбувалися спілкування біля книжково-ілюстративної виставки «Наш Пророк», що була присвячена 205-й річниці поета.
Головною подією Шевченківського дійства стала музична імпреза «Мої улюблені пісні», яку представив Іван Азаров, студент 5 курсу Інституту аеронавігації, електроніки та телекомунікацій, інженер І категорії відділу інформаційного та програмного забезпечення НТБ. Молодий виконавець під супровід гітари співав покладені на музику поезії Тараса Шевченка, Івана Франка, Василя Симоненка та українські народні.
Відвідувачі бібліотеки охоче долучилися до літературних міксів, музичних перформансів та читацьких акцій, що відбувались упродовж трьох днів. Минають десятиліття, а інтерес українців до життя і творчості Тараса Шевченка –  духовного батька нації, з року в рік тільки зростає. Лине слово Кобзаря у майбутнє… Квітне слава Великого сина України.