Заголовок: На ФЕБА відбувся Брейн-ринг студентів- логістиків
Дата: 18/05/2018
URL: https://nau.edu.ua/ua/news/1/5/na-feba-vidbuvsya-breyn-ring-studentiv-logistikiv.html
==================================================

17 квітня для найактивніших студентів 1-3 курсів кафедри логістики ФЕБА відбувся Брейн-ринг. Ця інтелектуальна гра, враховуючу специфіку навчання її учасників, проходила саме з нахилом до логістичних наук і знань.
Гра на кафедрі проводиться вперше, але викладачі сподіваються, що в майбутньому вона буде проходити на постійній основі. Викладачі постійно намагаються залучити студентів до активної неформальної освіти.
Щоб заохотити юних логістів до гри й вмотивувати до перемоги, партнери кафедри – чотири відомі логістичні компанії («GEFCO», «Zammler», «Kuehne + Nagel» і «Ekol»), підготували сюрпризи всім 28 учасникам гри й надали подарунки для переможців. Зазначимо, що з цими компаніями кафедра співпрацює давно, зокрема, студенти НАУ проходять практику у різних підрозділах компаній.
Ідейним натхненником гри була Марія Григорак, завідувач кафедри логістики. Перед грою пані Марія розповіла, що кафедра логістики має тісні відносини з логістичними операторами України й перш за все з провідними світовими компаніями, офіси яких знаходиться в Києві й Київському регіоні.
«Власне, ми завжди стимулюємо студентів до того, щоб вони цікавилися своєю галуззю, знали провідних логістичних операторів, особливості бізнесу цих компаній, орієнтуємо молодь на те, що ці компанії – їх потенційні роботодавці», - сказала Марія Юріївна.
Посилюючи зв’язки кафедри з бізнесовим середовищем її викладачі постійно шукають нові форми стимулювання інтересу студентів до діяльності своїх майбутніх роботодавців. З іншого боку, працюючи з компаніями й маючи з ними усталені зв’язки, керівництво кафедри зацікавлює ту чи іншу компанію для того, щоб вона знайомилися з кожним новим набором студентів якомога раніше.
«Ми затіяли ділову гру – брейн-ринг, щоб показати нашим постійним партнерам потенційні можливості креативних, цікавих, творчих, амбітних студентів та  їхній рівень знань», - додала завідувач кафедри логістики.
Проводила гру асистент кафедри логістики Оксана Овдієнко, яка й підготувала переважну більшість запитань для учасників «баталій».
Аби сформувати 4 команди по 7 чоловік у кожній, кожен із студентів тягнув з кошика папірець з кольором команди, тож чинник випадкові забезпечив «народження» незаангажованих команд. Згодом, кожен із капітанів команд почергово витягував з корзини листочок із запитанням, які зачитувала ведуча – і яка команда першою називала правильну відповідь, та й отримувала жаданий переможний бал.
Із самого початку гри кожен з учасників отримав від фірм-спонсорів сувенір: брендовані блокнот і ручку.
Гра проходила жваво та весело, й присутня на баталіях представниця логістичної компанії «Zammler» Лариса Мельничук була приємно вражена знаннями студентів, які вони показали під час інтелектуальних змагань.
Зауважимо, що студенти усіх команд показали хороші знання, але змагання є змагання й перемагають кращі. Ними стала команда до якої входили студенти: Юля Курсенко (капітан), Яна Галузинець, Богдан Кузнецов, Вадим Носенко, Євген Попов, Анна Архіпова, Олексій Тарасенко. Майбутнім логістам вручили дипломи від декана й кафедри ФЕБА, а від спонсорів – брендовані кружки, рюкзаки та великий, і, вочевидь, смачний торт.