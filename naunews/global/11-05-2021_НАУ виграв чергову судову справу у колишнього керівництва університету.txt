Заголовок: НАУ виграв чергову судову справу у колишнього керівництва університету
Дата: 11/05/2021
URL: https://nau.edu.ua/ua/news/2021/5/nau-vigrav-chergovu-sudovu-spravu-u-kolishnogo-kerivnitstva-universitetu.html
==================================================

Ректор Національного авіаційного університету Максим Луцький був призначений на займану посаду - законно. Про це свідчить рішення суду, винесене 28 квітня 2021 року.
Колишнє керівництво НАУ в чергове намагалося оскаржити рішення про призначення Максима Луцького ректором університету.
Цього разу Ісаєнко В.М. стверджував, буцімто, кандидатура Максима Луцького неправомірно була включена до переліку кандидатів на виборах ректора НАУ.
Скаржник намагався переконати суд у тому, що ректор НАУ, нібито, підпадає під дію ЗУ «Про очищення влади».
Судді Окружного адмінсуду столиці детально вивчили претензії заявника та аргументи Міносвіти, які своєю чергою, ґрунтувалися на законодавчих вимогах до кандидатів на ректорську посаду.
Суд встановив, що кандидатура Максима Луцького повністю відповідає положенням ЗУ «Про вищу освіту», ЗУ «Про очищення влади» і нормативним документам МОН.
Судді констатували, що Максим Луцький не підпадає під люстрацію і законно брав участь у виборах ректора Національного авіаційного університету.
У задоволенні позову Ісаєнко В.М. було відмовлено повністю.
Нагадаємо, під час виборів ректора НАУ Максим Луцький набрав майже 64% голосів. Відповідно, на вказану посаду він був призначений наказом МОН від 10 лютого 2021 року.