Заголовок: Міжнародний координатор Національного архіву Швеції Йохана Фріс Маркевич провела гостьову лекцію для майбутніх документознавців та інформаційних аналітиків НАУ
Дата: 17/10/2023
URL: https://nau.edu.ua/ua/news/2023/10/mizhnarodniy-koordinator-natsionalnogo-arhivu-shvetsii-johana-fris-markevich-provela-gostovu-lektsiyu-dlya-maybutnih-dokumentoznavtsiv-ta-informatsiynih-analitikiv-nau.html
==================================================

Нещодавно відбулася онлайн зустріч Йоханни Фріс Маркевич – міжнародного координатора Національного архіву Швеції зі здобувачами вищої освіти спеціальності 029 «Інформаційна, бібліотечна та архівна справа» кафедри історії та документознавства Факультету лінгвістики та соціальних комунікацій НАУ.
Вперше пані Йоханна познайомилася з Україною ще у 2008 р. і з того часу неодноразово її відвідувала. Зокрема, 2021 р., як Головний зберігач фондів Національного архіву Швеції, пані Йоханна привезла латиномовний варіант Конституції Пилипа Орлика до 30-річчя української незалежності, а навесні 2023 р. відвідала Київські та Харківські архіви.
Пані Йоханна прочитала для студентів лекцію на тему: «An introduction to the Swedish National Archives and archives connected to Ukraine». Вона розповіла про історію створення та розвитку Національного архіву Швеції, який є одним з найстаріших урядових організацій країни, його функції та колекції, політику цифровізації та використання штучного інтелекту у роботі зі старовинними рукописами. Національний архів Швеції у своїх фондах зберігає 6 млн кар та рукописів, 46 млн об’єктів у цифровій формі, які доступні для пошуку у базі даних, 70 млн зображень у цифровій читальній залі та 8 ТБ документів «народжених у цифровому форматі». Доповідач зауважила, що в умовах російської агресії, кліматичних змін, зростаючих вимог користувачів важливим стає вироблення ефективних механізмів управління записами. Йоханна Фріс Маркевич продемонструвала документ, який свідчить про 1000-річну історію шведсько-українських відносин. Документ був датований 1135 роком, та належав данському королю Еріку ІІ та королеві Мальмфриді – доньці київського князя Мстислава. В Національному архіві Швеції також зберігається значна колекція українських документів козацько-гетьманської доби, у тому числі документи, які свідчать про дипломатичні відносини гетьмана Івана Мазепи та Пилипа Орлика з Османською імперією, Швецією тощо. Справжньою несподіванкою стала зацифрована середньовічна карта Бахмута, який сьогодні зруйнований вщент російськими агресорами. Зафіксовано понад 500 тис. звернень до зазначеного документа. У лютому 2024 року Національний архів Швеції спільно з Шведським національним музеєм військової історії та Національним музеєм історії України у Другій світовій війні організовують виставку присвячену українсько-шведським відносинам.
Лекція пані Йоханни Фріс Маркевич викликала жвавий інтерес у студентів і викладачів кафедри та сподівання на нові зустрічі.