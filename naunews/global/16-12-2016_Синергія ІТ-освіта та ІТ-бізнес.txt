Заголовок: Синергія: ІТ-освіта та ІТ-бізнес
Дата: 16/12/2016
URL: https://nau.edu.ua/ua/news/2016/12/sinergiya-it-osvita-ta-it-biznes.html
==================================================

15 грудня 2016 року за запрошенням Асоціації «Інформаційні технології України»  науково – педагогічні працівники Навчально-наукових інститутів Аеронавігації та Комп’ютерних інформаційних технологій НАУ взяли участь в ІV-й міжнародній конференції «Синергія: ІТ-освіта та ІТ- бізнес».
Захід був організований і проведений Асоціацією «ІТ України»  та Міністерством освіти і науки України за підтримки Комітету Верховної Ради України з питань інформатизації та зв’язку, Державного агентства з питань електронного урядування України. Мета цьогорічної зустрічі представників ВНЗ та ІТ-бізнесу – створення дієвої платформи для діалогу і стратегічного співробітництва між керівниками державних органів, вітчизняних та закордонних вищих навчальних закладів і провідних ІТ-компаній.
Серед завдань конференції – створення механізмів визначення та вирішення кадрових проблем галузі, зокрема, щодо визначення відповідності рівня кваліфікації випускників потребам галузі, підвищення інтересу молоді до ІТ-спеціальностей та вдосконалення процесу освіти у сфері ІТ.
З вітальними промовами до присутніх звернулися директор Асоціації «ІТ України», Радник міністра  В. Валєєв, голова Комітету  ВР України з питань інформатизації та зв’язку О. Данченко, Перший заступник міністра освіти і науки України В. Ковтунець.
Учасники розглянули важливі питання щодо реформ у вищій школі, зокрема, автономію ВНЗ, підвищення ефективності підготовки ІТ-фахівців, залучення грантів тощо. Також значну увагу було приділено питанням відповідності змісту ІТ-освіти потребам галузі, визначення нових трендів та технологій, шляхів залучення ІТ-бізнесу до практичної роботи із ВНЗ.
У дискусії «ІТ-освіта та людський капітал» взяли участь професор кафедри АНС НН ІАН Т. Шмельова та відповідальна за навчально-організаційну роботу НН ІКІТ О. Дубчак.
Слід зазначити, що з боку представників ІТ-індустрії у конференції взяла участь і випускниця кафедри комп’ютеризованих систем захисту інформації НН ІКІТ Д. Горницька – нині Генеральний директор Astound Commerce в Україні.
Результати конференції сприятимуть поширенню кращого світового досвіду щодо розвитку ІТ-освіти та її складових, консолідації пропозицій всіх учасників ринку, а також налагодженню відносин у даній сфері та об’єднанню зусиль між усіма учасниками освітнього процесу.