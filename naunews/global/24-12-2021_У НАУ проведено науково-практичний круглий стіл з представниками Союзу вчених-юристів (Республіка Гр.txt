Заголовок: У НАУ проведено науково-практичний круглий стіл з представниками Союзу вчених-юристів (Республіка Грузія)
Дата: 24/12/2021
URL: https://nau.edu.ua/ua/news/2021/12/u-nau-provedeno-naukovo-praktichniy-krugliy-stil-z-predstavnikami-soyuzu-vchenih-yuristiv-(respublika-gruziya).html
==================================================

У рамках раніше підписаної Угоди про співробітництво між Національним авіаційним університетом та Союзом вчених-юристів (Республіка Грузія), 17 грудня на Юридичному факультеті (ЮФ) проведено науково-практичний круглий стіл на тему «Кримінальне та кримінальне процесуальне право: проблеми правозастосування».
З вітальним словом до присутніх звернулися: - декан Юридичного факультету, д.ю.н., професор Ірина Сопілко; - Голова Союзу вчених-юристів Зураб Чконія; - завідувач кафедри кримінального права і процесу ЮФ НАУ, д.ю.н., професор Софії Лихова.
Учасники обговорили теоретичні та практичні проблеми відповідальності за торгівлю людьми згідно кримінального законодавств України та Грузії, адже на сьогодні даний злочин набув транснаціонального значення, протидія якому потребує об’єднання зусиль як науковців, так і практичних працівників різних країн.
З доповідями на тему «Торгівля людьми» виступили доцент кафедри кримінального права і процесу ЮФ НАУ Тетяна Лисько та д.ю.н., професор Університету Шота Руставелі Адам Махарадзе. Було розкрито кримінально-правову характеристику складу кримінального правопорушення за законодавством обох країн.
Професор Грузинського інституту громадських справ, к.ю.н. Каха Цікарішвілі в доповіді на тему «Соціальні аспекти торгівлі людьми та державна політика» розкрив проблеми боротьби правоохоронних органів Грузії із торгівлею людьми.
Також, активну дискусію серед учасників викликала презентація к.ю.н., доцента, доцента кафедри кримінального права Національної академії внутрішніх справ Михайла Акімова, яка відобразила проблеми регламентації відповідальності за торгівлю людьми у проекті Кримінального кодексу України.
Проведення спільних наукових заходів між представниками різних країн є корисним та цікавим досвідом, що збагачує новими знаннями та сприяє співпраці в науковій галузі.