Заголовок: ВАСИЛЬ СТУС – ЛЕТЮЧА ЗІРКА УКРАЇНСЬКОЇ ЛІТЕРАТУРИ
Дата: 12/11/2014
URL: https://nau.edu.ua/ua/news/2014/11/vasil-stus-–-letyucha-zirka-ukrainskoi-literaturi.html
==================================================

Василь Семенович Стус (1938–1985) – велична і трагічна постать української літератури ХХ століття. Поет-творець, літературознавець, перекладач, правозахисник. Доля і творчість якого нині, у період патріотичного піднесення українців, викликають щире захоплення та глибоку повагу. Адже творчість митця – це шлях духовного зростання поета і громадянина.
7 листопада 2014 року викладачі кафедри української мови та культури ГМІ разом з бібліотекарями НТБ та студентами нашого університету провели в приміщенні бібліотеки НАУ літературний вечір «Василь Стус – летюча зірка української літератури» і присвятили його Дню української писемності та мови.
Відкрила вечір і провела першу його частину завідувач сектором НТБ Оксана Лазаренко. Вона підготувала виступ «Урок життя Василя Стуса», зробивши акценти на моральних, ідейно-естетичних якостях поета, висвітлила рідкісну особливість митця – неподільність поезії та долі.
Другу частину вечора «І край мене почує…» представила старший викладач кафедри української мови та культури ГМІ Тетяна Чухліб. Студенти читали поезії Василя Стуса, що стали золотим спадком вітчизняної літератури.
На національно-патріотичну хвилю учасників налаштовувала книжково-літературна виставка «Мова моя калинова». Привернула увагу і розгорнута тематична виставка літератури «Василь Стус – вільний голос України», що розкривала біографію і творчій світ поета.