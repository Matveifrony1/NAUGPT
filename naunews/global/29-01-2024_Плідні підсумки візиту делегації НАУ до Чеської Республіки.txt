Заголовок: Плідні підсумки візиту делегації НАУ до Чеської Республіки
Дата: 29/01/2024
URL: https://nau.edu.ua/ua/news/2024/1/plidni-pidsumki-vizitu-delegatsii-nau-do-cheskoi-respubliki.html
==================================================

У завершальній частині програми візиту делегація НАУ провела низку заходів і зустрічей, результати яких значно розширять можливості студентів і професорсько-викладацького складу університету в рамках європейських академічних обмінів і програм співпраці.
Так, голова комісії з реорганізації НАУ, в.о. ректора Володимир Шульга підписав з генеральним директором льотної школи FAIR Додаток до Угоди про  спеціальну льотну підготовку пілотів між НАУ та компанією FАIR, який завершив організаційні та юридичні процедури для запуску нового набору студентів-пілотів НАУ на навчання в Чехії.
«Наша команда готова докласти усіх зусиль для того, щоб студенти-пілоти НАУ отримали можливості для льотної практики пілотів цивільної авіації та ліцензування за стандартами Європейської агенції безпеки авіації (EASA)», – зазначив  керівник НАУ під час підписання документів.
У свою чергу проректор з міжнародного співробітництва і освіти Ірина Зарубінська та помічник ректора Сергій Кондратюк провели робочу зустріч із завідувачем кафедри авіаційного транспорту Чеського Технічного університету Якубом Краусом, який є координатором українсько-чеського проєкту «Підготовка українських транспортних пілотів у Чехії». Зокрема, сторони докладно розглянули:
питання практичної реалізації спільного проєкту;
проміжні результати аудиту освітньо-професійних програм «Льотна експлуатація повітряного транспорту (бакалаврський рівень підготовки) та «Управління авіаційними транспортними системами та комплексами» (магістерський рівень) та організації освітнього процесу з підготовки пілотів в НАУ;
започаткування нового проєкту між університетами в рамках європейських програм академічної мобільності.
Підсумовуючи результати робочої поїздки делегації НАУ до Чеської Республіки  в.о. ректора Володимир Шульга зазначив: «Попри насичену програму візиту, нам вдалося провести всі заплановані заходи і зустрічі. Переконаний, що практичні результати ми побачимо вже найближчим часом, адже наша команда зробила для цього все можливе. Безперечно це також заслуга наших чеських партнерів, які, як ми наочно переконалися, підтримували і підтримують Україну та наш університет».