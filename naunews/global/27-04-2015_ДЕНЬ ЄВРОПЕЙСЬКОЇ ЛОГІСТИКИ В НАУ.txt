Заголовок: ДЕНЬ ЄВРОПЕЙСЬКОЇ ЛОГІСТИКИ В НАУ
Дата: 27/04/2015
URL: https://nau.edu.ua/ua/news/2015/4/den-evropejskoi-logistiki-v-nau.html
==================================================

16 квітня 2015 року логістична спільнота святкувала день європейської логістики. Цього року професійне свято  проходило під девізом «European Supply Chain Day», а його метою було  розповісти молодим людям про великі можливості професійного розвитку і кар’єри у сфері логістики та управління ланцюгами поставок, а також сприяти підвищенню іміджу даної професії.
Кафедра логістики НАУ, підтримуючи європейську традицію, вирішила запросити в гості до студентів кращих представників сфери логістики.
Перед студентами всіх курсів, що навчаються за спеціальністю «Логістика» виступив Генеральний директор провідної міжнародної логістичної компанії «Кюне і Нагель Україна» Віктор Шкарбан. Він, зокрема, відзначив, що логістика – «нова галузь для України, творча професія, яка дає можливість з'єднати десятки ниток у завершену схему послуги.  Інфраструктура країни - це як кровоносна система людини, логістика використовує цю інфраструктуру, але стоїть над нею, то ж вона - є кров’ю, серцем цілісного організму».
Думку про необхідність ставити і досягати амбітних цілей продовжив директор компанії «5PL» Володимир Іващук, який презентував новий інноваційний проект створення в Україні моделі логістичного провайдера нового типу. Лейтмотивом його виступу були слова «Немає нічого сильнішого за ідея, час якої настав!».
На завершення зустрічі Марія Григорак, завідувач кафедри логістики і президент Української логістичної асоціації, подякувала гостям за участь у європейському дні логістики та запевнила, що студенти Національного авіаційного університету прагнуть стати високопрофесійними менеджерами з логістики та достойно розвивати галузь в майбутньому.