Заголовок: Х Міжнародний соціологічний форум
Дата: 06/11/2015
URL: https://nau.edu.ua/ua/news/2015/11/x-mizhnarodnij-socziologichnij-forum.html
==================================================

30 жовтня 2015 року близько 200 провідних соціологів із понад 40 університетів України на ІХ Міжнародному Львівському соціологічному форумі, що проходив у Львівському національному університеті ім. І. Франка, обговорили форми, стратегії та чинники солідаризації суспільства.
Ректор Харківського національного університету ім. В. Каразіна, Президент Соціологічної асоціації України, проф. В. Бакіров закликав соціологічну спільноту активно працювати над пошуками механізмів розв’язання актуальних проблем для українського сьогодення, а саме щодо впровадження реформ, боротьби з корупцією та євроінтеграційних процесів
«Соціологія завжди була і є найдемократичнішою і найпрестижнішою наукою з точки зору суспільних наук. А отже, Міжнародний Львівський соціологічний форум є помітним явищем не лише у Львові, але й в Україні», – наголосив ректор Львівського національного університету ім. І. Франка, проф. В. Мельник.
Національний авіаційний університет на Міжнародному Львівському соціологічному форумі був представлений завідувачем кафедри соціології та політології Навчально-наукового Гуманітарного інституту доктором соціологічних наук О. Хомерікі, кандидатом політичних наук Л. Лясотою та кандидатом соціологічних наук К. Настоящею.
У форумі взяли участь представники міжнародної соціологічної спільноти з Німеччини та Польщі.
Науковці обмінялися думками та представили свої напрацювання щодо пошуку нових форм солідаризації суспільства, розглянули питання історичної пам'яті як передумови чи загрози соціальній солідарності, дослідили інноваційний досвід солідаризації суспільства, а також закцентували увагу на гуманітарних і соціальних аспектах конфлікту на сході України.
На секційних засіданнях учасники Форуму працювали за такими тематичними напрямами: соціологічний супровід інноваційних змін в Україні, актуальні проблеми військової та воєнної соціології, гуманітарні та соціальні аспекти конфлікту на сході України.