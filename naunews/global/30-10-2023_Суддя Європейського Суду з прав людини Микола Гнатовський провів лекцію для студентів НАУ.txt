Заголовок: Суддя Європейського Суду з прав людини Микола Гнатовський провів лекцію для студентів НАУ
Дата: 30/10/2023
URL: https://nau.edu.ua/ua/news/2023/10/suddya-evropeyskogo-sudu-z-prav-lyudini-mikola-gnatovskiy-proviv-lektsiyu-dlya-studentiv-nau.html
==================================================

На Факультеті міжнародних відносин НАУ пройшла онлайн-зустріч із Суддею Європейського Суду з прав людини, відомим українським юристом Миколою Гнатовським.
Під час зустрічі студенти дізналися про роботу Європейського Суду з прав людини, міжнародне гуманітарне право в умовах війни, механізм виплати репарацій, створення Спеціального трибуналу та баланс принципів державного суверенітету і поваги до прав людини.
Спікер розповів про роботу Європейського Суду з прав людини, в якому над справами працюють представники 46 країн Європи. Він зазначив, що на розгляді Суду наразі знаходиться понад 75 тисяч справ, з них проти України приблизно 10 тисяч заяв, що стосуються порушення прав людини. Окрім Великої палати суддів.
Микола Гнатовський розповів про свою роботу в Міністерстві закордонних справ на початку повномасштабного вторгнення та початок роботи ініціативної групи, що працювала над створенням Спеціального трибуналу, що притягне до кримінальної відповідальності керівництва росії за скоєння злочину агресії проти нашої держави. Спікер зауважив, що до ініціативної групи долучилися й відомі світові правозахисники та юристи, зокрема, й професор права Філіп Сендс.
Микола Миколайович зазначив, що для виплати репарацій має бути відповідне рішення міжнародної спільноти, наразі цим питанням займається команда Міністерства юстиції України під керівництвом заступниці міністра Ірини Мудрої. На сьогодні Рада Європи створила міжнародний реєстр збитків, яких росія завдала Україні з початку повномасштабного військового вторгнення, що є першим кроком для отримання репарацій.
Також Микола Гнатовський звернув особливу увагу на труднощі і перепони, які є на шляху створення Спеціального трибуналу та стосуються у розбіжності формату трибуналу. Він зазначив, що злочин агресії визначено, є й дефініція цього визначення. Однак немає механізму притягнення до відповідальності. Спікер наголосив, що загальне міжнародне право передбачає імунітет глави держави, глави уряду та очільника Міністерства закордонних справ від переслідування у будь-яких судах. І лише якщо це буде міжнародний трибунал – цей імунітет не буде діяти. Він зауважив, що гібридний трибунал на основі юрисдикції окремої країни не влаштовує Україну, бо окрім проблеми імунітету найвищих посадових осіб, є й розбіжності з Конституцією України, зокрема, зі 124 статтею Конституції.
Спікер відповів на численні запитання студентів та наголосив на можливості пройти стажування у Раді Європи, її структурних підрозділах та Європейському Суді з прав людини. Він також побажав студентам успіхів у навчанні та дав поради на їхньому шляху у сфері міжнародних відносин.
Щиро дякуємо Миколі Миколайовичу за цікаву зустріч, його поради та відповіді на запитання студентів НАУ!