Заголовок: Зворушливе святкування Останнього дзвінка
Дата: 31/05/2018
URL: https://nau.edu.ua/ua/news/1/6/zvorushlive-svyatkuvannya-ostannogo-dzvinka.html
==================================================

30 та 31 травня 2018 р. у загальноосвітніх навчальних закладах України пролунав останній дзвінок для випускників. У кожного з них із цією подією пов’язані свої власні спогади, емоції та сподівання. Для учнів, батьків, учителів цей день є святковим.
Святковим цей день став і для працівників Національного авіаційного університету. Адже гарною традицією є щорічне вітання зі святом Останнього дзвінка випускників закладів освіти-партнерів, які впродовж багатьох років плідно співпрацюють з університетом задля правильного професійного вибору старшокласниками.
У 2018 р. випускники 52 загальноосвітніх навчальних закладів м. Києва почули теплі та щирі слова вітання від імені великої родини Національного авіаційного університету та ректора В. Ісаєнка. А вітальні листівки отримали понад 4200 закладів освіти зі всіх регіонів України.
На свято до випускників завітали співробітники та студенти НН Інституту неперервної освіти, НН Юридичного інституту, НН Гуманітарного інституту та НН Інституту аеронавігації, електроніки та телекомунікацій.
Для випускників пролунали душевні слова вітання від родини НАУ: «…перед вами відкриваються нові можливості для здійснення планів, надій та сподівань. Ви обираєте вищий навчальний заклад, до якого вступатимете. Через нього пролягатиме шлях до омріяної професії… А від сьогодні для вас, молодих і талановитих, розпочинається справжнє доросле життя. Кому як не вам долати нові вершини, творити та перемагати, будувати щасливе майбутнє - своє власне і нашої рідної України. Нехай отримані знання допоможуть вам досягти омріяних вершин у майбутній професійній діяльності. Нехай поруч з вами завжди будуть рідні та близькі, вірні друзі, досвідчені колеги та мудрі наставники. Щиро зичимо всім міцного здоров’я, успіхів та процвітання родинам. Божого вам благословення та щедрої долі! В добру путь!»
Свято було зворушливим: привітання директорів шкіл та гостей, благословення священиків , нагородження переможців олімпіад та конкурсів, подяки батькам і, як завжди – незабутній прощальний шкільний вальс… Нікого не залишили байдужими виступи родин, шкільних колективів художньої самодіяльності, хору вчителів та учнів, танцювальних колективів… Нетрадиційними були і святкові заходи ‑ пікніки, виставки робіт учнівської творчості, дитячі турніри, ярмарки, майстер-класи, екскурсії, фотозони тощо.
Дякуємо вчителям, директорам, батькам, усім хто, зробив цей день для випускників та гостей по-справжньому незабутнім!
Щановні випускники! Обираючи заклад для подальшого навчання, пам’ятайте, що багатотисячний колектив Національного авіаційного університету завжди готовий прийняти вас до великої дружньої родини і допомогти вам побудувати успішну професійну кар’єру.