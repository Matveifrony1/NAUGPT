Заголовок: Співробітники та студенти НАУ взяли участь у міжнародному конгресі «Енергія з біомаси та органічних відходів» в Перу
Дата: 13/07/2017
URL: https://nau.edu.ua/ua/news/2017/6/spivrobitniki-ta-studenti-nau-vzyali-uchast-u-mizhnarodnomu-kongresi-energiya-z-biomasi-ta-organichnih-vidhodiv-v-peru.html
==================================================

На запрошення директора Дослідного інституту відновлювальної енергії і ефективної енергетики при Національному університеті Сан Агустін (Арекіпа, Перу) співробітники та студенти НАУ взяли участь в міжнародному конгресі «Енергія з біомаси та органічних відходів» , що тривав 21-23 червня 2017р.  Робота конгресу проходила в Національному університеті Сан Агустін, Арекіпа, Перу.
На були представлені доповіді вчених з США, Швеції, Австрії, Італії, Канади, Перу, України. У роботі конгресу взяли участь ректорат на чолі з ректором, керівники департаментів, викладачі та студенти університету, представники мерії міста Арекіпа, представники керівництва армії Перу, бізнесмени, представники Міністерства енергетики та вугільної промисловості.
Делегація з України на конгресі була представлена Національним авіаційним університетом та Національним Дніпропетровським гірничим університетом. Викладачі В. І. Карпенко, В. В. Козлов, Edgar Cáceres Cabana, студенти англомовного проекту кафедри біотехнології НАУ та студентами з Перу представили свою спільну наукову роботу.
В. І.  Карпенко представив дві наукові доповіді: «Modernization of pollution control facilities and technologies for wastewater treatment at the aeration station to improve the environmental and energy situation in Arequipa, Peru» та «Effect of liquid waste of thermal gasification of biomass on biogas yield in the laboratory methane tanks».
Члени делегації з України брали участь в обговоренні наукових доповідей та в тематичних зустрічах, що відбулися під час роботи міжнародного конгресу «Енергія з біомаси та органічних відходів». За пропозицією українських делегатів з учасниками конгресу була обговорена можливість публікації наукових доповідей учасників конгресу у вигляді збірника наукових праць представлених на конгресі, а також видання наукових статей авторів наукових доповідей в журналі «Proceedings of the National Aviation University»  з залученням фахівців з Перу до подання наукових публікацій в наш журнал, що буде сприяти отриманню нашому журналу індексу та статусу Скопус.
Учасники конгресу домовились налагодити співпрацю між собою для прискорення отримання позитивних теоретичних та практичних результатів в спільних розробках підвищення ефективності отримання енергії з біомаси та відходів.
Під час роботи конгресу була організована виставка безпілотних літальних апаратів в виготовленні яких брали участь викладачі і студенти Національного університету Сан Агустін.
На заключному засіданні конгресу учасники обговорили актуальні питання отримання енергії з біомаси та органічних відходів, вручили дипломи магістрів студентам, що захистили свої магістерські роботи і закінчили навчання в Дослідному інституті відновлювальної енергії і ефективної енергетики при Національному університеті Сан Агустін.
Після закінчення роботи конгресу українських вчених прийняв ректор Національного університету Сан Агустін. Під час зустрічі сторони обговорили основні питання співпраці між університетами, зміни і модернізацію навчальних процесів в університетах Перу, а також домовилися, що масштаби співпраці між нашими університетами мають збільшуватися і приводити до активізації, інтенсифікації розвитку науково-технічного прогресу наших країн.
Після закінчення конгресу студент з кафедри біотехнології НАУ залишився в університеті Арекіпи для проходження  стажування до кінця серпня 2017р. під керівництвом  австрійських, італійських вчених - для налагодження нових методик та підходів отримання екологічно чистих видів біопалива.
Конгрес сприяв розвитку співпраці і між вченими з українських ВНЗ, які брали в ньому участь. Учасники домовилися про необхідність створення нашими університетами міжвузівської науково-технічної програми в Україні з питань газифікації біомаси та органічних відходів для покращення охорони природного середовища та енергозбереження в Україні, про співпрацю і підтримку публікацій вчених наших університетів.