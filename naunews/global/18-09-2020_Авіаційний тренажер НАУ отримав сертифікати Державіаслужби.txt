Заголовок: Авіаційний тренажер НАУ отримав сертифікати Державіаслужби
Дата: 18/09/2020
URL: https://nau.edu.ua/ua/news/2020/veresen/aviatsiyniy-trenazher-nau-otrimav-sertifikati-derzhaviasluzhbi.html
==================================================

Національний авіаційний університет отримав чотири Сертифікати відповідності кваліфікаційному рівню тренувального обладнання моделювання польоту на авіаційний тренажер ALSIM, придбаний в рамках реалізації державного інвестиційного проєкту  «Міжнародний центр підготовки пілотів Національного авіаційного університету».
Сертифікати видано Державною авіаційною службою України у відповідності до положень Авіаційних правил України «Технічні вимоги та адміністративні процедури для льотних екіпажів цивільної авіації». Авіатренажер відповідає кваліфікаційним вимогам, наведеним в Part-ORA Європейської агенції безпеки авіації (EASA).
Тепер університет може здійснювати тренування на авіасимуляторі студентів-пілотів на класах повітряних суден: сухопутний однодвигунний поршневий літак Cessna 172SP або Tecnam P2002JF; універсальний сухопутний однодвигунний поршневий літак Piper 28 Arrow або Socata TB21; багатодвигунний поршневий літак Piper 44 Seminol або Tecnam P2006T а також тренування багаточленних льотних екіпажів (MCC) на реактивних літаках середнього класу Boeing 737 або Airbus 320.
Авіатренажер ALSIM FNPT II – сучасне технологічне обладнання для моделювання, адаптоване до конкретних потреб навчання. Симулятор повністю імітує  всі надзвичайні ситуації, зокрема, зсув вітру, пожежу, відмову двигунів тощо. Використання на початкових етапах навчання пілотів цього тренажеру, зменшує кількість необхідних годин нальоту на літаку та підвищує рентабельність навчання.