Заголовок: Долучаємось до роботи у громадському об’єднанні правознавців України
Дата: 31/01/2017
URL: https://nau.edu.ua/ua/news/2017/1/doluchaemos-do-roboti-u-gromadskomu-ob’ednanni-pravoznavtsiv-ukraini.html
==================================================

30 січня 2017 року
відбулася зустріч науково-педагогічних працівників Навчально-наукового Юридичного інституту із доктором юридичних наук, професором, головою виконавчого комітету Ради Союзу юристів України - Віктором Ковальським.
Головною метою робочого візиту представника Союзу юристів України до Національного авіаційного університету є залучення представників освітянської сфери, в тому числі висококваліфікованих юристів-практиків до роботи  у добровільному громадському об’єднанні правознавців України.
У ході виступу Віктор Ковальський зауважив, що в  сучасних умовах соціальної трансформації суспільства, держави і права значно актуалізується необхідність комплексного дослідження феномену правової системи та інститутів правоутворення та державотворення, що обумовлено перехідним характером розвитку державно-правових явищ, інтенсивністю правотворчого процесу в Україні та специфікою його впливу на формування законодавчої бази й удосконалення правової системи. Саме тому, об’єднання юристів-практиків, вчених і викладачів права в єдину організацію сприятиме   підвищенню іміджу юридичної професії та допоможе у побудові демократичної правової держави.
Головною метою Союзу є сприяння юристам України в задоволенні та захисті своїх професійних та соціальних інтересів, розвитку їх громадської активності, участі в розробці і реалізації державної правової політики.
Наприкінці зустрічі, Віктор Ковальський запросив усіх бажаючих вступити до осередку спілки юристів України, перевагами участі в якому є: спілкування та обмін досвідом з колегами-членами Спілки; отримання інформаційної та юридичної підтримки від Союзу юристів України; можливість долучатись до участі в громадських радах при органах виконавчої влади України та номінування у Всеукраїнському щорічному конкурсі на краще професійне досягнення «ЮРИСТ РОКУ» тощо.