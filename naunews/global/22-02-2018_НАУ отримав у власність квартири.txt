Заголовок: НАУ отримав у власність квартири
Дата: 22/02/2018
URL: https://nau.edu.ua/ua/news/1/2/nau-otrimav-u-vlasnist-kvartiri.html
==================================================

Національний авіаційний університет в 2017 році зареєстрував право власності на квартири по вулиці Донця, 2а та Донця 2б у Солом’янському районі міста Києва.
На сьогоднішній день НАУ звернувся до Солом’янської районної в місті Києві державної адміністрації для присвоєння квартирам статусу службового житла.
Історія цього будівництва триває ще з 2007 року, коли рішенням Київської міської ради було виділено землю під будівництво на території НАУ. Компенсаційні квадратні метри, які мали перейти у власність університету, стали предметом значних спекуляцій для колишніх очільників вишу. Це підтверджується і документами правоохоронних органів. Спочатку, відповідно до умов договору про передачу функцій замовника будівництва та передачу земельної ділянки під будівництво житлових будинків НАУ мав отримати компенсацію у розмірі 10% загальної площі квартир та 7 000 м.кв. адміністративних приміщень. В 2009 році замовника будівництва було змінено, а в 2015 році колишній ректор М.С. Кулик підписав додаткову угоду, згідно з якою розмір житлових площ, що підлягають передачі університету склав лише 2,2%. За новою угодою університет отримав в 2017 році вже близько 3100 кВ. м
Протиправні дії зі службовими квартирами НАУ відбувалися і в м. Вишневому Києво-Святошинського району Київської області. Сьогодні ще тривають судові справи. В рамках розгляду однієї з таких виявилось, що документи, які були надані Вишневій міській раді для присвоєння квартирам статусу службових і видачі ордерів на заселення, відрізняються від тих, які дійсно приймались на засіданнях різних органів університету. З цього приводу призначене службове розслідування.
На теперішній час керівництво НАУ здійснило реєстрацію права власності на прийняту ще у 2014 році квартиру по вулиці Вітянській в м. Вишневому Києво-Святошинського району Київської області. Право власності на все житло підтверджується відповідними Витягами з Державного реєстру речових прав на нерухоме майно про реєстрацію права власності та Актом ревізії Держаудитслужби. В останньому вказано, що квартири оприбутковано за бухгалтерським обліком.
Для врегулювання питання розподілу службового житла розпорядженням в.о. ректора НАУ Володимира Ісаєнка було створено житлову комісію. Вона вже оглянула всі квартири та зафіксувала відсутність у них проживання будь-яких сторонніх осіб.
Після отримання відповідних рішень житлова комісія розпочне процедуру закріплення такого житла у відповідності до законодавства. При цьому комісія буде враховувати досвід наявних судових спорів з колишніми співробітниками НАУ, які звільнилися після ймовірного незаконного виділення службових квартир по вулиці Вітянській в м. Вишневому. За фактом підроблення документів, що стали підставою для виділення цих квартир, готується заява до правоохоронних органів.