Заголовок: Студенти ННІЕБ разом з фахівцями штабу Цивільної оборони відвідали захисну підземну фортифікаційну споруду «Скеля»
Дата: 01/06/2018
URL: https://nau.edu.ua/ua/news/1/6/studenti-nnieb-razom-z-fahivtsyami-shtabu-czivilnoi-oboroni-vidvidali-zahisnu-pidzemnu-fortifikatsiynu-sporudu-skelya.html
==================================================

1 червня 2018 р. студенти 1 курсу Навчально-наукового інституту екологічної безпеки спеціальності 263 «Цивільна безпека» разом з наставником групи доцентом В. Коваленко та керівником практики доцентом Б. Халмурадовим здійснили виїзд до м. Коростеня Житомирської області. Мета поїздки - ознайомлення із елементами захисної підземної фортифікаційної споруди – об’єкту «Скеля». Захід відбувся  згідно з наказом НАУ від 21.04.2017 № 988/шт «Про організацію та проведення фахової ознайомлювальної практики».
Під час поїздки фахівці штабу Цивільної оборони Військово-мобілізаційного підрозділу під керівництвом В. Міхєєва ознайомили студентів з історичною довідковою інформацією стосовно проектного виконавця зазначеної фортифікаційної споруди Д. Карбишева, генерал-лейтенанта інженерних військ, професора Військової академії Генерального штабу, який 16 серпня 1946 р. отримав посмертно звання Героя Радянського Союзу.
Студентам продемонстрували елемент польового пункту господарського забезпечення, – польову кухню МК-10, що розгортається у разі загальної або часткової евакуації студентів, професорсько-викладацького складу та працівників університету. На практиці було показано, як у польових умовах готується та видається гаряча їжа. Студенти дізналися про норму харчового забезпечення, визначену постановою КМУ від 29.03.2002 №426 («Про норми харчування військовослужбовців Збройних Сил, інших військових формувань і підрозділів цивільного захисту»).