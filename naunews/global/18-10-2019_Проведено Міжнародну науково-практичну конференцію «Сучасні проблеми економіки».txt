Заголовок: Проведено Міжнародну науково-практичну конференцію «Сучасні проблеми економіки»
Дата: 18/10/2019
URL: https://nau.edu.ua/ua/news/2019/10/provedeno-mizhnarodnu-naukovo-praktichnu-konferentsiyu-suchasni-problemi-ekonomiki.html
==================================================

Кафедра економіки та бізнес-технологій Факультету економіки та бізнес-адміністрування провела IХ Міжнародну науково-практичну конференцію «Сучасні проблеми економіки». Співорганізатори конференції: Центральноукраїнський національний технічний університет (м. Кропивницький, Україна), Американський університет культури та освіти (м. Бейрут, Ліван), Батумський державний університет імені Шота Руставелі, Батумський навчальний університет навігації, Національний інститут економічних досліджень (м. Батумі, Грузія) та Грузинський авіаційний університет (м. Тбілісі, Грузія).
Участь в роботі конференції взяли освітяни, вчені, урядовці, практики, представники громадських організацій та здобувачі освіти. Учасники заходу об’єдналися у: напрацюванні векторів розвитку бізнесу в нашій країні, можливих альтернатив подолання проблем, що стримують розвиток малого та середнього підприємництва; передбаченні впливу очікуваних змін у державному регулюванні на бізнес-середовище.
Задали професійний рівень науково-практичної дискусії вчені та практики, висвітливши різні аспекти розвитку бізнесу в Україні та можливості зростання підприємницького потенціалу. Доповіді презентували: керівник секретаріату Ради підприємців при Кабінеті Міністрів України Андрій Забловський, голова Всеукраїнської профспілки виробничників і підприємців Наталія Землянська, генеральний директор Спілки підприємців малих, середніх і приватизованих підприємств України В’ячеслав Биковець, професор Університету Державної фіскальної служби України Юлія Коваленко, доцент Київського університету культури та мистецтва Марія Проскуріна та інші.
Важливим результатом конференції організатори вважають підтримку ґрунтовного наукового базису у підготовці фахівців для сфери підприємництва та переосмислення у спільній співпраці зі стейкхолдерами нових очікувань від кадрів у перспективі.