Заголовок: Знаменні дати України 2015 року
Дата: 16/11/2015
URL: https://nau.edu.ua/ua/news/2015/11/znamenni-dati-ukraini-2015-roku.html
==================================================

2 листопада 2015 року в Навчально-науковому Юридичному інституті відбулось засідання Центру медіації, присвячене доленосним датам нашої держави, які сприяють розвитку історичної свідомості українського народу і збереженню національної пам’яті.
Цього разу студенти розглядали діяльність відомих постатей, серед яких – Гійом Левассер де Боплан – французький військовий інженер, картограф, автор книжки «Опис України». Йому цього року виповнилося 415 років від дня народження. Сергій Цимбалюк (група ПР-202) у своєму виступі підкреслив, що Боплан відкрив нову сторінку у справі вивчення України та ознайомлення європейців з її історією та традиціями, зібравши багато фактичного матеріалу, а також створивши у 1647 р. першу карту України. «Опис України» і понині залишається цінним і невичерпним джерелом не лише для дослідників, а й усіх, хто цікавиться далеким минулим нашого народу.
Олександр Концедайло (група ПР-101) у доповіді «Маруся Чурай – голос і душа пісенної України» з нагоди 390 років від дня її народження, розповів про легендарну українську народну співачку і поетесу часів Хмельниччини, котрій приписують авторство низки відомих у народі пісень, в яких відображені певні народні уявлення, переживання і духовна краса нації.
Микола Назаров (група ПР-101) у повідомленні «Євген Патон - чародій зварювання і повелитель мостів» з нагоди 145 років від дня його народження, повідомив про цікавий життєвий і професійний шлях ученого зі світовим іменем, фундатора української школи мостобудування та електрозварювання, видатного інженера і педагога.
Вивчення здобутків відомих людей сприяє формуванню в молоді позитивних ціннісних орієнтацій.
Ознайомитися докладно з доповідями студентів можна в рубриці «Молодь і закон» на сайті Навчально-наукового Юридичного інституту: www.law.nau.edu.ua.