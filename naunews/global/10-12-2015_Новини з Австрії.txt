Заголовок: Новини з Австрії
Дата: 10/12/2015
URL: https://nau.edu.ua/ua/news/2015/12/novini-z-avstrii.html
==================================================

Університет Альпен-Адрія в Клагенфурті - Alpen-Adria-Universitat Klagenfurt - вищий навчальний заклад Австрії, що розташований у мальовничій землі Каринтія на березі великого озера Вертерзеє. Це відносно молодий інноваційний науково-освітній центр, де навчаються понад 10 тис. студентів. Наприкінці 2012 р. за ініціативи кафедри країнознавства і туризму була укладена Угода про співробітництво між НАУ і Клагенфуртським університетом.  Восени цього року студентка гр. 415 Навчально-наукового інституту Міжнародних відносин  (спеціальність «туризм») Альона Дідківська виборола грант на навчання впродовж семестру за програмою академічних обмінів. Альона з 1 жовтня 2015 р. мешкає і навчається в Клагенфурті. Студентка надсилає теплі вітання з Австрії і розповідає про таке.
«Місто розташоване дуже зручно. Це південь Австрії, поруч Італія і Словенія. Життя тут протікає повільно і спокійно. Навчання відрізняється кардинально. Ти сам обираєш, які предмети відвідувати, скільки кредитів брати. Зустріла навіть дівчину, яка набрала 57 кредитів! Від студентів по обміну вимагали тільки 12 кредитів, але можна брати скільки бажаєш. Я обирала предмети, схожі на ті, що маю в НАУ і ті, які певним чином пов’язані з фахом «туризм». Частина студентів, навчаючись, працює. Багато студентів віком близько 30 років, я, наприклад, навчаюсь із чоловіком, якому 61 рік!
В університеті створені всі умови для комфортного і цікавого навчання. Працівники привітні, завжди готові допомогти. Університет відчинений для студентів 24/7. Кожен має студентську картку, за допомогою якої можна відкрити двері університету, зберігати гроші, купувати їжу, напої, користуватися принтером та сканером, використовувати комп’ютери тощо. Комп’ютери тут всюди: в бібліотеці, в коридорах, деяких аудиторіях. Аудиторії обладнані проекторами і більшість занять проводяться з мультимедіа. Все зав’язано на електронній системі «Moodle», через яку студенти і викладачі обмінюються інформацією (можна подивитися оцінки, зареєструватися на курс чи екзамен, пройти тест онлайн).
Є щотижневі предмети і «блочні». Так, наприклад, «Маркетинг» у мене був всього три дні, але кожне заняття тривало півдня. Семінари структуровані: колективна робота, робота в малих групах, індивідуальна робота.
Університет активно співпрацює з навчальними закладами всього світу. Вже знайома зі студентами, які їздили по обміну в Південну Корею і збираються до Японії. Студентська організація щотижня пропонує вечірки, розмовні клуби, екскурсії тощо.
Університет має три гуртожитки, проте можна знімати квартиру. Два гуртожитки розташовані поблизу університету, третій - в центрі міста. Мій найближчий з усіх до університету. Поруч ресторани, кафетерії, паби, чудовий парк та велике озеро, а в 10 хвилинах знаходяться 2 супермаркети.
Звичайно є й «мінуси». Дорого жити. В холодильнику виділяється лише одна полиця на кожного, тож закупаюсь раз на тиждень. За один похід в магазин витрачаєш 30-50 євро. М’ясо дуже дороге і вибір не такий як в Україні. Катастрофа для українця – відсутність гречки!
В гуртожитку пропонують кілька варіантів: номер на одного, на двох. Я живу в кімнаті з сусідкою з Чехії. Зазвичай спілкуємось англійською. Але іноді можемо щось сказати рідною мовою і розуміємо одна одну. Кімната з усіма зручностями, прибиральниця приходить раз на 2 тижні».
Тож побажаємо Альоні успішного навчання, нових друзів і цікавих вражень від Австрії! Шановні студенти, опановуйте фахові знання, підвищуйте рівень володіння іноземною мовою – програми академічних обмінів чекають на вас!