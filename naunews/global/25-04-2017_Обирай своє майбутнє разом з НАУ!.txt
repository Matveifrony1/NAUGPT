Заголовок: Обирай своє майбутнє разом з НАУ!
Дата: 25/04/2017
URL: https://nau.edu.ua/ua/news/2017/4/obiray-svoe-maybutne-razom-z-nau.html
==================================================

У період з 14 по 21 квітня 2017 року викладачі кафедри іноземних мов і прикладної лінгвістики Навчально-наукового Гуманітарного інституту провели активну профорієнтаційну роботу у навчальних закладах України.
Анна Сафронова відвідала свою рідну школу – ЗОШ №1 м. Бахмач Чернігівської області, а Галина Білоконь вирушила до Вишнівської ЗОШ №4. Наші викладачі провели профорієнтаційні зустрічі з учнями 9-11 класів. Для цих школярів настав час, коли їм доводиться приймати одне з найважливіших рішень у житті: яку професію здобути та у якому навчальному закладі отримати відповідну освіту, що забезпечить їм необхідні знання та дасть впевнений старт у професійній діяльності. Наші викладачі підготували для учнів доповідь «Вища освіта та ринок праці. Досвід інших країн». Старшокласники послухали про те, як свій життєвий вибір роблять їхні однолітки у інших країнах, які можливості навчання та працевлаштування надають українським підліткам сусідні держави, зокрема Польща та Чехія, та як отримати найкращу освіту, не виїжджаючи за кордон.
Людмила Костель побувала у спеціалізованій школі № 239 Києва, де взяла участь у Великодніх святкуваннях. Разом зі школярами наша викладачка взяла участь у майстер-класі зі створення писанок, подивилась пізнавальний фільм про історію походження свята та великодні традиції різних країн та була запрошена на святкове частування пасками та іншими традиційними великодніми стравами.