Заголовок: Зустріч випускників кафедри авіаційної психології
Дата: 30/10/2014
URL: https://nau.edu.ua/ua/news/2014/10/zustrich-vipusknikiv-kafedri-aviaczijnoi-psixologii.html
==================================================

Днями відбулася зустріч випускників кафедри авіаційної психології Гуманітарного інституту різних років, починаючи з першого випуску 2007 року.
Вісім років поспіль кафедра авіаційної психології випускає у самостійне професійне життя магістрів та спеціалістів. Навчаючись, студент стає співавтором освітнього продукту, адже викладачі орієнтуються на запити кожного студента. Слова вдячності викладацького колективу випускникам за це співавторство щиро висловив на початку зустрічі завідувач кафедри О. Петренко.
Вагомі досягнення випускників викликали повагу і гордість за свій навчальний заклад у присутніх на зустрічі студентів. Наукові співробітники, кандидати наук, практики різноманітного спрямування – авіаційні психологи, психотерапевти, HR-менеджери, організаційні психологи, – випускники говорили про вагомість знань, отриманих в НАУ.
Години зустрічі пролетіли швидко. «Зустрічаємося на кафедрі через рік!» - звучало серед прощальних слів та дружніх обіймів людей, які належать до особливої спільноти випускників кафедри авіаційної психології Гуманітарного інституту НАУ.