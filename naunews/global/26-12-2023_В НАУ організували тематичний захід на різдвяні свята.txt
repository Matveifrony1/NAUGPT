Заголовок: В НАУ організували тематичний захід на різдвяні свята
Дата: 26/12/2023
URL: https://nau.edu.ua/ua/news/2023/12/v-nau-organizuvali-tematichniy-zahid-na-rizdvyani-svyata.html
==================================================

Нам всім не завадить трохи справжнього дива, тим більш, якщо воно наповнено нашими справжніми українськими традиціями. Різдво – це завжди про надію, світло та віру. І навіть робочі будні можуть стати неймовірно натхненними, якщо ми зробимо їх такими. Отже, про диво та традиції…
Адміністрація та студентська спільнота НАУ організували різдвяний захід для структурних підрозділів університету з виконанням українських колядок і благодійним збором коштів для ЗСУ.
Зворушливі та чуттєві слова у виконанні студентської спільноти та співробітниць відділу по роботі зі студентами НАУ торкнулись кожної душі, не лишивши байдужими жодного та вкотре нагадавши, що український народ єдиний, незламний та непереможний.
Колядники також завітали до Голови комісії з реорганізації НАУ, в. о. ректора Володимира Шульги, проректорів та співробітників структурних підрозділів університету. На жаль, повітряна тривога внесла корективи в захід, але наступного року, ми сподіваємось, до святкового вертепу, до наших чудових традиційних різдвяних співів і добрих справ приєднається ще більше людей.
Усі зібрані кошти будуть спрямовані на підтримку Збройних сил України та спільну Перемогу! Бажаємо нашим воїнам здоров'я та сил вистояти та скоріше повернутися до родин, додому.