Заголовок: XVІІ науково-практична конференція студентів, аспірантів, докторантів та молодих учених «Інноваційні технології»
Дата: 26/11/2020
URL: https://nau.edu.ua/ua/news/2020/listopad/xvii-naukovo-praktichna-konferentsiya-studentiv-aspirantiv-doktorantiv-ta-molodih-uchenih-innovatsiyni-tehnologii.html
==================================================

25-26 листопада 2020 року Інститутом новітніх технологій та лідерства проведено у форматі «online» XVІІ науково-практичну конференцію студентів, аспірантів, докторантів та молодих учених «Інноваційні технології».
Конференцію організовано з метою підтримки науково-дослідної роботи студентів і молодих учених, представлення й обговорення ними наукових розробок, обміну новими ідеями та досягненнями, вироблення навичок публічного мовлення та наукових дискусій, формування якісного потенціалу молоді.
Вітаючи учасників конференції, Павло Горінов, директор Інституту новітніх технологій та лідерства, зазначив, що науково-дослідна робота студентів є невід’ємною складовою цілісної системи освітнього середовища Національного авіаційного університету, забезпечення ефективного впливу якого здійснюється за умови спрямування усіх його компонентів на професійну підготовку майбутнього фахівця. Зокрема, пріоритетну роль у цьому процесі відіграє участь студентів у наукових конференціях, що обумовлено гострою потребою в апробації результатів наукових досліджень, які проводяться в рамках діяльності студентських наукових груп на базі Центру організації освітньо-наукової діяльності студентів і молодих учених Інституту новітніх технологій та лідерства НАУ та самоініціативних учасників наукових пошуків.
У конференції взяли участь понад 120 студентів, аспірантів, науково-педагогічних працівників і наукових співробітників Національного авіаційного університету й інших закладів вищої освіти, наукових установ та організацій. Водночас найбільшу зацікавленість до заходу виявили здобувачі вищої освіти Вінницького національного технічного університету, Донбаської державної машинобудівної академії, Київського політехнічного інституту імені Ігоря Сікорського, Харківського національного університету радіоелектроніки. Сумарний доробок учасників представлено на сторінках збірника тез конференції.
Найкращі роботи студентів презентовано на секційних засіданнях конференції.Роботу у секціях присвячено обговоренню актуальних проблем автоматизації та управління, авіаційних радіоелектронних систем, енергетики та двигунобудування, інформаційної безпеки та технологій, механіки та машинознавства, транспортних технологій, екології та хімічних технологій. Найбільше учасників конференції долучилося до роботи секцій «Транспортні технології», «Екологія та хімічні технології» (понад 80 осіб), що проведено на платформі Google-Meet. Секційні засідання відзначились жвавою дискусією, обміном думками та новими ідеями з тематики заходу.
Успішній роботі конференції завдячуємо керівникам наукових груп, секцій, науковим експертам, передусім, професору Д. О. Шевчуку, доценту І. І. Висоцькій, доценту Т. А. Деревʼянко, доценту В. С. Коновалюк, доценту Ю. В. Шевченко (Факультет транспорту, менеджменту та логістики), професору Ю. В. Білокопитову, доценту Т. І. Білик (Факультет екологічної безпеки, інженерії та технологій), професору А. Я. Білецькому (Факультет кібербезпеки, комп’ютерної та програмної інженерії), професору М. В. Кіндрачуку, професору Ю. М. Терещенку, доценту К. В. Дорошенко (Аерокосмічний факультет).
Науково-дослідна робота в Інституті новітніх технологій та лідерства НАУ триває як своєрідна унікальна модель самовдосконалення, пізнання, а відтак – підвищення інтелектуальної та комунікативної культури молодого науковця.
Бажаємо усім учасникам конференції подальших успішних наукових здобутків!