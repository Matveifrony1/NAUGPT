Заголовок: Круглий стіл «Цифрова трансформація університету: ключові орієнтири»
Дата: 15/10/2020
URL: https://nau.edu.ua/ua/news/2020/zhovten/krugliy-stil-czifrova-transformatsiya-universitetu-klyuchovi-orientiri.html
==================================================

У рамках роботи XIІ Міжнародної виставки «Інноватика в сучасній освіті» в онлайн-форматі відбувся круглий стіл «Цифрова трансформація університету: ключові орієнтири». Організатор заходу: Інститут інноваційних освітніх технологій НАУ спільно з партнерами: кафедрою відкритих освітніх систем та ІКТ ДЗВО «Університет менеджменту освіти НАПН України» та Управлінням Державної служби якості освіти у Київській області. Модератор засідання – директор Інституту Наталія Муранова.
Круглий стіл сприяв обміну досвідом між освітянами різних закладів освіти; досягненнями, знаннями і практичним досвідом; налагодженню дієвої комунікації між науковцями та освітянами; новому поштовху для реалізації стратегічних планів закладів освіти щодо мобілізації зусиль у досягненні поставлених цілей з упровадження цифровізації.
З ключовими доповідями виступили: доцент Сергій Касьян (Цифровий університет як тенденція розвитку закладів освіти); професор Сергій Гнатюк (Кібербезпека як важлива складова цифровізації університету); професор Юрій Тесля (Системотехніка цифрового університету); доцент Лариса Ляхоцька (Онлайн-курс: управління навчальною діяльністю здобувача освіти); доцент Світлана Антощук (Цифрова скарбничка викладача); доцент Людмила Кондратова (Платформи для організації дистанційного навчання: досвід і можливості); старший викладач Мирослав Андрос (Кіберубезпеченість: психологічні аспекти сьогодення).