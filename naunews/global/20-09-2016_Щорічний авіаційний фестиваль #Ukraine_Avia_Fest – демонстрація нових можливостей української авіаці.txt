Заголовок: Щорічний авіаційний фестиваль #Ukraine_Avia_Fest – демонстрація нових можливостей української авіації
Дата: 20/09/2016
URL: https://nau.edu.ua/ua/news/2016/9/shhorichniy-aviatsiyniy-festival-ukraine-avia-fest-–-demonstratsiya-novih-mozhlivostey-ukrainskoi-aviatsii.html
==================================================

16 – 18 вересня 2016 року у Державному музеї авіації Національного авіаційного університету пройшов наймасштабніший щорічний авіафестиваль в Україні #Ukraine_Avia_Fest. Фестиваль – це три дні повної переваги авіації. Весь цей час небо і земля в районі аеропорту Жуляни були заповнені кращими легендарними та сучасними зразками літаків і вертольотів.
Всього в Ukraine Avia Fest було задіяно понад 100 одиниць авіатехніки, в тому числі понад тридцять запрошених літаків, серед яких: Pipistrel SW – переможець міжнародного конкурсу NASA General Aviation Technology Challenge; Mooney M22 – легендарний борт, що здійснив безпосадочний 13-годинний переліт з Нью-Йорка в Париж в 1967 році; двомоторний шестимісний Beechcraft Baron D55 1969 – американський повітряний лімузин; спеціалізований літак повітряного спостереження та аерофотозйомки повітряних сил України АН-30Б, що носить ім’я Героя України Костянтина Могилка; найбільший у світі транспортний вертоліт МІ-26, здатний перевозити більше 100 людей одночасно; перший у світі випробувальний зразок Іл-86, випущений із заводу без салону, спеціально для випробування льотних характеристик; президентський борт Ту-134А-3, на якому літали попередні президенти України; аеродромна і раритетна техніка тощо.
Відвідувачі стали свідками щоденних двогодинних демонстраційних польотів, а також запуску безпілотних апаратів та радіокерованих моделей. Увазі любителів авіації були представлені понад 30 спортивних, туристичних і легких літаків, гелікоптерів та мотодельтапланів вітчизняного та європейського виробництва.
Справжньою зіркою фестивалю став новітній український транспортний літак АН-178, який був представлений на міжнародному авіасалоні «Фарнборо 2016» в Лондоні і отримав багато позитивних відгуків від міжнародних експертів після польоту.
Програма заходів фестивалю передбачала розваги для кожного відвідувача. Уcі охочі могли спробувати себе в ролі пілота, бортпровідника або механіка всередині реальних крилатих машин.
Під час проведення фестивалю на території музею були представлені і ретро-автомобілі від «Old Car Service». Для дітей було безліч розваг, а саме авіаційні атракціони, розважальна програма зі сцени фестивалю, майстер-класи тощо.