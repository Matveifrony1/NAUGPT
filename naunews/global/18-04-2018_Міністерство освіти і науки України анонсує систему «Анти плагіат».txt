Заголовок: Міністерство освіти і науки України анонсує систему «Анти плагіат»
Дата: 18/04/2018
URL: https://nau.edu.ua/ua/news/1/4/ministerstvo-osviti-i-nauki-ukraini-anonsue-sistemu-anti-plagiat.html
==================================================

Міністерство освіти і науки України в контексті забезпечення академічної доброчесності при атестації наукових кадрів вживає ряд заходів для надання спеціалізованим вченим радам та претендентам на наукові ступені можливості безкоштовної перевірки кандидатських та докторських дисертації на наявність у них текстових запозичень.
23 лютого 2018 р. був підписаний Меморандум про співробітництво між МОН та компанією Plagiat.pl, а 4 квітня 2018 р. аналогічний Меморандум був підписаний із Товариством з обмеженою відповідальністю «Антиплагіат».
Особливістю меморандумів є зобов'язання компаній здійснювати безкоштовну перевірку дисертацій, тобто принаймні один раз перевіряти кожну наукову працю. При цьому інші послуги (перевірка наукових видань, студентських робіт тощо) можуть здійснюватися на платній основі, що повинно бути обумовлено в індивідуальному контракті (договорі) між компанією та кожним ЗВО зокрема.
Увагу спеціалізованих вчених рад та здобувачів наукових ступенів слід звернути на те, що жодна довідка, якою б компанією вона не була видана, не може бути універсальною гарантією відсутності текстових запозичень (плагіату). Тому, якщо у поданій роботі іншими інституціями (особами) на інших базах буде знайдено плагіат, то претендент та інші причетні особи відповідатимуть відповідно до Порядку присудження наукових ступенів затвердженого постановою Кабінету Міністрів України від 24 липня 2013 р. № 567.