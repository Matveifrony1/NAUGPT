Заголовок: Візит до НАУ китайської компанії «Xi’an Yuanchuang Magnetic Power New Era SA»
Дата: 30/06/2016
URL: https://nau.edu.ua/ua/news/2016/6/vizit-do-nau-kitayskoi-kompanii-xi’an-yuanchuang-magnetic-power-new-era-sa.html
==================================================

29 червня 2016 року в залі засідань Вченої ради Національного авіаційного університету відбулася зустріч в. о. ректора НАУ Володимира Харченка з делегацією від китайської компанії «Xi'an Yuanchuang Magnetic Power New Era SA». Ця компанія отримала грант від Китайського уряду по проекту створення авіабудівного підприємства, який увійшов в число 165 проектів державної важливості Китаю.
З китайського боку на зустрічі були також присутні делегація адміністрації м. Вайнань провінції Шенсі, а також керівництво «Авіабудівної Групи Шенсі». До складу делегації ввійшло 10 чоловік, а також представники української компанії «Українська Авіаційно-промислова Група», яка є партнером New Era SA. Мета ознайомчого візиту до НАУ – обговорити з керівництвом університету можливості співробітництва у сфері підготовки кадрів.
З української сторони на зустрічі були також присутні голова Наглядової ради НАУ Олександр Бадрудінов та проректор з розвитку та міжнародних зв'язків Олександр Авдєєв, керівники інститутів тощо.
Володимир Харченко розповів китайським гостям про потенціал і можливості НАУ як у підготовці авіаційних кадрів, так і у проведенні науково-технічних досліджень. Китайська сторона була задоволена почутим. Це підтверджує висловлена думка про те, що вони вважають можливості для навчання китайських студентів в українському університеті ідеальними.
Наскільки для китайської сторони важливе співробітництво з НАУ свідчать хоча б такі цифри. На один із найважливіших державних авіаційних проектів у провінції Шенсі передбачено залучити 15 мільярдів доларів США. Авіаційна база має площу 440 квадратних кілометрів. Уже зараз триває будівництво модерної авіаційної інфраструктури з відповідною логістикою, технічним устаткуванням та використанням сучасних технологій. База матиме широкий діапазон діяльності, який включатиме виробництво літаків, авіадвигунів, роботу міжнародного аеропорту тощо.
На завершення зустрічі в. о. ректора НАУ Володимир Харченко підкреслив, що університет має чималий досвід міжнародного співробітництва, виходячи з якого, він переконаний, що економічний потенціал КНР та можливості НАУ дають достатньо підстав висловити переконання в успішній співпраці. А Національний авіаційний університет вже зараз готовий до кооперації з китайською стороною.
Китайським гостям був показаний ангар та ряд лабораторій.