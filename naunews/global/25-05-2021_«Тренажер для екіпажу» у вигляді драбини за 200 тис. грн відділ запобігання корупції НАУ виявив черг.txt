Заголовок: «Тренажер для екіпажу» у вигляді драбини за 200 тис. грн: відділ запобігання корупції НАУ виявив черговий факт розтрати бюджетних коштів
Дата: 25/05/2021
URL: https://nau.edu.ua/ua/news/2021/5/trenazher-dlya-ekipazhu-u-viglyadi-drabini-za-200-tis-grn-viddil-zapobigannya-koruptsii-nau-viyaviv-chergoviy-fakt-roztrati-byudzhetnih-koshtiv.html
==================================================

За попередніми підсумками аудиту фінансово-господарської діяльності університету, відділ запобігання та виявлення корупції НАУ вияв черговий факт розтрати бюджетних коштів у розмірі 194 640,00 грн.
З’ясовано, що у листопаді 2019 року колишнім проректором НАУ Вінецькою Р.М. укладено договір купівлі-продажу щодо придбання «тренажерного пристрою ТНО – 2, призначеного для відпрацювання льотним екіпажом цивільної авіації процедур евакуації з використанням надувного рятувального трапу при виникненні аварійних ситуацій на борту повітряного судна».
Водночас, по-перше, використання такого тренажерного пристрою не було передбачене навчальним планом НАУ, а по-друге, сам тренажер не сертифікований Державною авіаційною службою України. З часу придбання цей «пристрій», який має вигляд звичайної металевої складної драбини жодного разу не використовувався для освітніх цілей.
Враховуючі, що в діях Вінецької Р.М. вбачаються ознаки кримінального правопорушення, передбаченого ст. 191 КК України, 20 травня 2021 року матеріали перевірки були скеровані до правоохоронних органів для прийняття рішення відповідно до чинного законодавства.
Нагадаємо, як
інформувала
прес-служба НАУ, за попередніми результатами проведених перевірок відділом з питань запобігання та виявлення корупції НАУ, правоохоронними органами м. Києва зареєстровано вісім кримінальних проваджень. Усі вони стосуються діяльності екс-ректора НАУ Володимира Ісаєнка та колишніх проректорів.
У справах триває досудове розслідування, зокрема, за фактами привласнення та розтрати майна, умисного знищення та пошкодження майна університету, шахрайства, зловживання владою та службовим становищем.