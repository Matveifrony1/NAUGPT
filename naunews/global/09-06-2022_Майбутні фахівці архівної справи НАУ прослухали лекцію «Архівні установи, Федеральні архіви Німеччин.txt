Заголовок: Майбутні фахівці архівної справи НАУ прослухали лекцію «Архівні установи, Федеральні архіви Німеччини та збереження»
Дата: 09/06/2022
URL: https://nau.edu.ua/ua/news/2022/6/maybutni-fahivtsi-arhivnoi-spravi-nau-prosluhali-lektsiyu-arhivni-ustanovi-federalni-arhivi-nimechchini-ta-zberezhennya.html
==================================================

8 червня, для студентів спеціальності 029 «Інформаційна, бібліотечна та архівна справа» Факультету лінгвістики та соціальних комунікацій (ФЛСК) Національного авіаційного університету лекцію у форматі онлайн провела консультант відділу технічних архівних справ та центральних професійних служб Федеральних архівів Німеччині (Берлін) Рагна Боден.
Темою зустрічі стала: «Архівні установи, Федеральні архіви Німеччини та збереження».
Захід присвячений Міжнародному дню архівів, якій відзначається щороку 9 червня.
Лектор розповіла про професійні архівні установи Німеччини, структуру Федеральних архівів та склад фондів. «Це – 540 погонних кілометрів стелажних полиць, 160 млн карток у каталогах, 15 млн фотографій, 1,1 млн рулонів плівки, що дорівнює приблизно 160 тис. фільмів, 75 тис. плакатів, 2 млн мап, планів та технічних креслень, понад 2 млн оцифрованих книг. Федеральні архіви Німеччини складаються з політичного архіву Міністерства закордонних справ, архівних колекцій Бундестагу та Бундесрату – архівів парламентів федеральних земель, колекцій документів Міжнародного центру нацистських переслідувань, Фонду таємного державного архіву прусського культурного надбання. Федеральні архіви розташовані у 20 містах. У них працює 2200 осіб» - зазначила Рагна Боден.
Крім того, консультант відділу технічних архівних справ та центральних професійних служб зупинилась на досвіді Німеччини щодо збереження архівних документів.
Під час лекції відбулася жвава дискусія щодо актуальних питань збереження архівів під час воєнних дій та надзвичайних ситуацій, доступу до архівних документів, підготовки фахівців, кваліфікаційних вимог до архівістів тощо.
Висловлюємо вдячність Рагна Боден за цікаву та змістовну зустріч.