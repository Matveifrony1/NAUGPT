Заголовок: Особлива ділянка у просторі завдань інженерної психології
Дата: 22/04/2015
URL: https://nau.edu.ua/ua/news/2015/4/osobliva-dilyanka-u-prostori-zavdan-inzhenernoi-psixologii.html
==================================================

14 квітня 2015 року студенти 4 курсу Гуманітарного інституту напряму «Психологія» у супроводі відповідального викладача кафедри авіаційної психології М. Іванюк згідно з планом заходів з військово-патріотичного виховання, відвідали Музей військової техніки Національного університету оборони України ім. Івана Черняховського.
Експозиція вразила майбутніх психологів: протитанкові, комбіновані самохідні гармати, системи залпового вогню, зенітно-ракетні комплекси тощо. Проте найбільш значимим для фахівців у галузі інженерної психології стала інтеріоризація  набутих знань, умінь і навичок через наочне вивчення умов діяльності військових фахівців. Майбутні психологи відчули всі труднощі військових, що виконують бойові завдання, з допомогою компетентних військових фахівців визначили чинники зміни функціональних станів людини під час управління військовою технікою, а також пов’язані з цим психічні навантаження, емоційні та фізіологічні реакції організму, що їх супроводжують. Важливо також, що отриманий досвід може бути використаний майбутніми спеціалістами для підвищення ефективності програм психологічної реабілітації військовослужбовців, що повернулись із зони АТО.