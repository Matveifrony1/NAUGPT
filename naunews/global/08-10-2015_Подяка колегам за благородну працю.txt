Заголовок: Подяка колегам за благородну працю
Дата: 08/10/2015
URL: https://nau.edu.ua/ua/news/2015/10/podyaka-kolegam-za-blagorodnu-praczyu.html
==================================================

В першу неділю жовтня в Україні згідно з Указом Президента з 1994 року відзначають засноване ЮНЕСКО Міжнародне свято працівників освіти. З цієї нагоди 5 жовтня 2015 року  в Навчально-науковому Інституті міжнародних відносин відбулися урочисті збори трудового колективу.
З вітальним словом до присутніх звернулася директор інституту Алла Фоменко. Вона привітала колектив зі святом, розповіла про досягнення НН ІМВ в освітній, науковій та навчальній сферах.  Нині в інституті працює 20 докторів наук, професорів; 56 кандидатів наук, доцентів, 36  викладачів. Доповідач розглянула об’єктивні труднощі навчального процесу, оприлюднила пріоритети розвитку інституту. Розповідаючи про здобутки, А. Фоменко зазначила, що, незважаючи на складні умови в країні, інститут провів вступну компанію 2015 року на належному рівні: на 1-й курс зараховано 268 студентів, з них 210 на договірних умовах. Співробітники брали безпосередню участь в організації та проведенні численних профорієнтаційних заходів 2014-2015 н.р. Унаслідок проведеного аналізу, кожна випускова кафедра оцінила свої переваги, рейтинг і місце серед провідних ВНЗ України.
Директор подякувала колегам за благородну працю і побажала  високих професійних досягнень, здоров’я, добробуту, родинного затишку та миру.
Кращі працівники нашого ВНЗ за сумлінну працю на педагогічному поприщі були відзначені Почесними грамотами університету.