Заголовок: Загальні збори Асоціації «Космос»
Дата: 21/02/2020
URL: https://nau.edu.ua/ua/news/2020/2-lyutiy/zagalni-zbori-asotsiatsii-kosmos.html
==================================================

У залі Вченої ради НАУ відбулися Загальні збори Асоціації «Космос», членом якої є наш університет.
З вітальним словом  виступив Голова Ради Асоціації  Олександр Осадчий, який наголосив на важливості об’єднання зусиль, колаборації галузевих  підприємств, бізнесу та закладів вищої освіти для вирішення проблем  космічної галузі, забезпечення розвитку сучасних космічних технологій в Україні. Голова Ради відмітив тісну співпрацю підприємств Асоціації та  Інституту новітніх технологій та лідерства НАУ щодо діяльності студентських конструкторських бюро, створення  інноваційних проєктів у космічній галузі.
На засіданні було затверджено нового директора – Яцкова Сергія Васильовича та оновлено склад Ради Асоціації. Зокрема, від Національного авіаційного університету до нового складу Ради увійшла директор Інституту новітніх технологій та лідерства (ІНТЛ)  Катерина Бабікова.
Новопризначений Голова Державного космічного агентства Володимир Усов підкреслив важливість застосування нових підходів до державної політики розвитку та трансформації  космічної галузі, профільних  підприємств, установ, організацій, управління людським капіталом, підготовки висококваліфікованих кадрів та інтеграція української аерокосмічної освіти у світовий простір.
Ректор НАУ Володимир Ісаєнко зазначив: «Мета нашої спільної діяльності у складі Асоціації «Космос» полягає у підвищенні ефективності використання космічного потенціалу для вирішення актуальних завдань соціально-економічного розвитку суспільства, забезпечення національної безпеки та оборони. Наш університет завжди підтримує талановиту, творчу та захоплену своєю справою молодь. Одним з головних напрямків освітньої політики держави повинно стати формування космічного світогляду в молодого покоління, адже сучасне покоління може розкрити потенціал країни в космічній галузі, вивести її на новий щабель розвитку».
Директор ІНТЛ наголосила, що «в сучасному суспільстві ядром інноваційної діяльності виступає університет. Він започатковує тісну співпрацю науки з бізнесом, виконуючи дослідження і створюючи потік ноу-хау з метою постійного вдосконалення продуктів і послуг. У такій моделі саме університет стає головним центром докладання державних зусиль і ресурсів для розвитку інновацій. Вважаю, що пріоритетним напрямом діяльності університету в складі Ради Асоціації є залучення молодих науковців, новаторів, дослідників університету, відродження студентських конструкторських бюро та реалізація спільних з підприємствами проєктів, з подальшим їх впровадженням та комерціалізацією».
Тож,  перед нашим університетом разом з Асоціацією постає багато важливих завдань з розвитку космічної галузі, інтегрування України до міжнародної космічної спільноти та подальше стимулювання важливих космічних проєктів та програм.