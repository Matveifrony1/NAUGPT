Заголовок: Робочі зустрічі Максима Луцького на  41-й сесії Асамблеї Міжнародної організації цивільної авіації (ІСАО) тривають
Дата: 29/09/2022
URL: https://nau.edu.ua/ua/news/2022/9/robochi-zustrichi-maksima-lutskogo-na-41-y-sesii-asamblei-mizhnarodnoi-organizatsii-tsivilnoi-aviatsii-(isao)-trivayut.html
==================================================

Сьогодні в рамках 41-ї сесії Асамблеї Міжнародної організації цивільної авіації (ІСАО) в Монреалі відбулась зустріч Міністра освіти і науки Сергія Шкарлета, ректора НАУ Максима Луцького з заступником генерального директора ENAC Ніколасом Казалісом, регіональним директором ICAO EUR/NAT Ніколасом Ралло, директором з міжнародного співробітництва DGAC Сільвеном Фором та менеджером зі співпраці з Європою Джеромом Лесурдом та директором Інституту ІКАО Юрієм Павлюком. Деякі учасники долучились онлайн.
Лейтмотивом розмови стало питання навчання фахівців авіаційної галузі в умовах воєнного та післявоєнного стану в Україні.
Україна завжди була державою з високим авіаційним потенціалом і навчала кваліфікованих фахівців, на яких був попит у всьому світі.
Таких вузькопрофільних спеціалістів авіаційної галузі в Україні готувало декілька ЗВО, серед яких Національний авіаційний університет, Національний аерокосмічний університет ім. М.Є. Жуковського "Харківський авіаційний інститут", Харківський національний університет Повітряних Сил імені Івана Кожедуба.
Максим Луцький розповів спільноті, що наразі через російську агресію знищено 2 Харківських ЗВО. Втрачено Слов'янський фаховий коледж, Васильківський фаховий коледж та частково Льотну академію НАУ в Кропивницькому, але попри все ми маємо продовжувати навчання таких спеціалістів та підтримувати потенціал країни.
У зв’язку з воєнними діями всі аеропорти на території України закриті, а це означає, що студенти не мають можливості отримати практичні навички.
Саме тому, всі питання, які було обговорено під час зустрічі стосувалися нових можливостей для підготовки пілотів та інших фахівців авіаційної галузі. А саме, щодо організації онлайн-навчання, обміну українських студентів випускних курсів з Національною школою цивільної авіації (ENAC) в Тулузі (є єдиним авіаційно-орієнтованим університетом в Європі, який належить до відомства DGAC), безкоштовного навчання українських інструкторів, якім необхідно подовжити сертифікати тощо.
Результатом зустрічі стало створення робочої групи та досягнення домовленостей провести додаткові консультації на рівні керівників НАУ та ENAC.
Ректор НАУ Максим Луцький подякував присутнім за підтримку та висловив сподівання щодо плідної співпраці.