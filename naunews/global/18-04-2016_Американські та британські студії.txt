Заголовок: Американські та британські студії
Дата: 18/04/2016
URL: https://nau.edu.ua/ua/news/2016/4/amerikanski-ta-britanski-studii.html
==================================================

14-15 квітня 2016 року на кафедрі іноземних мов і прикладної лінгвістики Навчально-наукового Гуманітарного інституту пройшла ІХ Міжнародна науково-практична конференція «Американські та британські студії: мовознавство. літературознавство, міжкультурна комунікація». Співорганізаторами конференції виступили Львівський національний університет імені Івана Франка, Університет Кейп Бретон (Канада), TESOL – Україна.
У конференції взяли участь понад 100 учасників з шести країн: США, Канади, Швейцарії, Великобританії, Росії та з усіх регіонів України. Засідання проходили у секціях: проблеми сучасної інтерпретації творів зарубіжної літератури, мовознавчі дискурси, американські та британські студії. На пленарному засіданні з вітальним словом виступили директор ННГМІ Артур Гудманян та помічник директора ННГМІ, відповідальний за науково-методичну та міжнародну діяльність Сергій Ягодзінський. Свої доповіді представили відомі вчені Тетяна Михед (професор Київського національного університету імені Тараса Шевченка), Володимир Гладишев (професор Миколаївського національного університету імені Василя Сухомлинського), Богдан Шуневич (професор Львівського державного університету безпеки життєдіяльності), Олена Мойсеєнко (професор Луганського національного університету імені Тараса Шевченка), Марія Шимчишин (доцент Київського національного лінгвістичного університету). Завдяки скайпу учасники конференції мали змогу послухати знаного дослідника з Канади, професора Університету Кейп Бретона Стівена Августіна.