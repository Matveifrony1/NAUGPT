Заголовок: В НАУ розпочав роботу тренінг для студентських експертів з якості вищої освіти
Дата: 11/01/2019
URL: https://nau.edu.ua/ua/news/2019/01/v-nau-rozpochav-robotu-trening-dlya-studentskih-ekspertiv-z-yakosti-vishchoi-osviti.html
==================================================

З 11 по 13 січня 2019 року в Національному авіаційному університеті проходить друга сесія тренінгу для студентських експертів з якості вищої освіти (UASQA Pool). Організатор заходу – Українська асоціація студентів за підтримки Міністерства освіти і науки України.
У перший день роботи сесії учасники тренінгу зустрілись із заступником Міністра освіти і науки України Юрієм Рашкевичем. У своєму виступі він, зокрема, зазначив, що «існування університетської системи завжди базувалося на основі довір’я, яке, в першу чергу, вимірюється якістю. Без довір’я до якості є неможливими академічна мобільність, визнання кваліфікацій, трансфер кредитів та інші речі, які формують академічне середовище». Від імені Міністерства освіти і науки України Юрій Рашкевич висловив щиру подяку Національному авіаційному університету за створену позитивну атмосферу та сприятливі умови для роботи тренінгу.
Упродовж тренінгу студенти спілкуватимуться з гостями та цікавими спікерами, здобуватимуть знання, необхідні для участі в системах внутрішнього і зовнішнього забезпечення якості вищої освіти, аналізу освітніх програм тощо.