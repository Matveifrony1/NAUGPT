Заголовок: І знову перемога!
Дата: 04/03/2016
URL: https://nau.edu.ua/ua/news/2016/3/i-znovu-peremoga.html
==================================================

26 лютого 2016 року у спорткомплексі НТУУ «КПІ» збірна команда НАУ з волейболу відіграла 2-ий тур у рамках І студентської волейбольної ліги, під керівництвом старшого викладача кафедри фізичного виховання та спортивної підготовки Навчально-наукового Гуманітарного інституту Т. Ракитіної.
Суперниками наших хлопців були господарі цієї зустрічі збірна команда НТУУ КПІ–2. Ще до початку поєдинку всі вболівальники знали, що гра буде дуже цікавою. Перша партія розпочалася на рівних. Проте внаслідок численних помилок команда КПІ «віддала» першу партію авіаторам. Друга партія пройшла за тим самим сценарієм - студенти НАУ змогли нав’язати свою гру суперникам, змусивши їх помилятися. Здавалося що до перемоги лише один крок. Проте на третю партію вийшла фактично «оновлена» команда КПІ. Чи то тренер суперників знайшов потрібні слова, чи сама команда не хотіла без бою програвати на своєму майданчику - зараз цього вже ніхто не скаже. Але третя партія склалася невдало для авіаторів, які повністю провалили гру в захисті і програли.
Четверта партія була кульмінаційною, студенти НАУ при рахунку 20:16 на свою користь не зуміли втримати суперника, який прагнув зрівняти рахунок і перевести гру на тайм-брейк. Що команда НТУУ КПІ і зробила (2:2). Авіатори, зрозумівши, що можуть не отримати переможні 3 очка, проявили свій бійцівський дух. Показавши ідеальну гру в захисті, яскраві комбінації та потужні атаки, наша команда перемогла у п’ятій партії. Отже підсумковий рахунок зустрічі 3-2 на користь збірної команди НАУ.
Ми вітаємо спортсменів та керівника вже з другим успіхом та бажаємо не втрачати смак перемоги до кінця змагань!