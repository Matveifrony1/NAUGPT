Заголовок: НАУ презентував енергозберігаючі ноу-хау
Дата: 05/07/2017
URL: https://nau.edu.ua/ua/news/2017/6/nau-prezentuvav-energozberigayuchi-nou-hau.html
==================================================

5 липня 2017 року у приміщенні Солом’янської райдержадміністрації відбулася презентація проектів з енергозбереження.
Збільшення масштабів споживання електричної енергії, загострення проблем охорони навколишнього середовища та обмеженість запасів паливних корисних копалин виводять на перший план проблему енергоефективності. В усьому світі розробляють способи використання поновлюваної енергії, але окрім пошуку альтернативних джерел важливо також приділяти увагу раціональному та ефективному використанню наявних запасів енергії.
На міському рівні у Києві також було прийнято ряд рішень, зокрема рішення від 26 грудня 2014 року N 865/865 «Про затвердження Положення про конкурс проектів з реалізації енергоефективних заходів у житлових будинках міста Києва, в яких створені об'єднання співвласників багатоквартирних будинків, а також у кооперативних будинках», рішення  від 7 липня 2016 року N 565/565 «Про затвердження Положення про стимулювання впровадження енергоефективних заходів у багатоквартирних будинках шляхом відшкодування частини кредитів», програма капітального ремонту спільного майна у багатоквартирних будинках м. Київ на умовах співфінансування (70/30) у 2017 році, що дозволяють зробити заходи з підвищення енергоефективності більш доступними для суспільства.
«НАУ не відстає від сучасних потреб держави та суспільства, - зазначив в.о.ректора Володимир Ісаєнко. - Так у програмах підготовки фахівців з багатьох спеціальностей присутні курси, що дають майбутнім спеціалістам знання, необхідні для підвищення енергоефективності та впровадження енергозбереження у сферах їх майбутньої професійної діяльності.У практичній площині університет здійснює роботи з енергоаудиту та термомодернізації гуртожитків та навчальних корпусів».
Науковці університету теж не стоять осторонь проблеми енергоефективності. Викладачі, студенти та аспіранти Національного авіаційного університету працюють над фундаментальними та прикладними науково-дослідними та дослідно-конструкторськими роботами, що спрямовані як на розробку відновлюваних джерел генерації енергії, так і на енергоефективні способи її використання, результати частини з яких представлені на виставці.
«Житлові будинки, більшість з яких побудована ще у минулому сторіччі, є вкрай неефективними з точки зору використання енергії, - зазначив завідувач кафедрою авіаційних комп'ютерно-інтегрованих комплексів   Институту  информаційно-діагностичних систем НАУ Віктор Синеглазов. - Водночас, саме у житловому фонді споживається більше 40 % всіх енергоресурсів внаслідок того, що основна його частина має низькі енергозберігаючі характеристики. Більше 95% житла фактично не відповідає нормативам та вимогам до коефіцієнту теплового опору огороджувальних конструкцій.  На сьогоднішній день основними засобами підвищення енергоефективності є застосування відновлюваних джерел енергії, таких як вітроенергетичні установки з вертикальною вісcю обертання, фотоелектричні панелі, сонячні колектори, теплові насоси, тощо, економне застосування наявної електричної енергії за рахунок застосування світлодіодних світильників, систем автоматичного вимикання світла при відсутності людей у приміщенні, тощо та зниження витрат теплової енергії шляхом заміни дверей (оптимізація вхідної групи) та вікон, утеплення фасадів».
Саме в цих напрямках Національний авіаційний університет і веде свої роботи. Фахівці з аеродинаміки, електротехніки, фізики мають можливості і досвід для розвʼязання таких проблем. В структурі НАУ є такі підрозділи, як інститут аеропортів, що має фахівців з будівництва та архітектури.
НАУ має такі розробки у сфері енергоефективності як вертикально-осьові вітроенергетичні установки з комбінованим ротором, сонячні панелі з поворотною платформою, ведеться розробка гібридних вітро-сонячних енергетичних систем, антивандальних світлодіодних світильників, склопакетів з інтегрованими фотоелектричними елементами, здійснюється розробка нових архітектурних принципів проектування будівель та споруд. Частина з вищезгаданих проектів представлена сьогодні на виставці.
«Національний авіаційний університет є невід’ємною частиною Солом’янського району і зацікавлений у підвищенні його добробуту шляхом розв’язання задачі підвищення енергоефективності через впровадження розроблених вітроенергетичних та сонячних енергетичних установок, антивандальних світильників, проведення енергоаудитів та термомодернізації житлових будинків та комунальної інфраструктури району та реалізацію проектів створення енергоефективних житлових комплексів з застосуванням сучасних технологій еко-проектування, - сказав голова Солом’янської райдержадміністрації Максим Шкуро. – Тож представлені проекти – це не плани далекого майбутнього. Вже у цьому році вони будут активно впроваджуватися у нашому районі. Сподіваюся, що наша плідна співпраця в рамках укладеного договору сприятиме підвищенню енергоефективності Солом’янського району та міста в цілому».