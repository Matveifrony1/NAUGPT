Заголовок: Конференція «Політ. Сучасні проблеми науки-2021. Міжнародні відносини»
Дата: 13/04/2021
URL: https://nau.edu.ua/ua/news/2021/4/konferentsiya-polit-suchasni-problemi-nauki-2021-mizhnarodni-vidnosini.html
==================================================

6-8 квітня 2021 року на Факультеті міжнародних відносин відбулися секційні засідання ХXІ Міжнародної науково-практичної конференції здобувачів вищої освіти і молодих учених «Політ. Сучасні проблеми науки», напрям «Міжнародні відносини». Загалом представлено шість секцій. Робочі засідання були проведені в режимі онлайн з використанням платформ Google Meet та Zoom, робочі мови – українська та англійська.
Цього року за напрямом «Міжнародні відносини» конференція зібрала близько 200 учасників. До роботи приєдналися представники зарубіжних університетів-партнерів: Середземноморський університет Албанії, Ерзінджанського університету імені Біналі Йилдирим, Казахського державного юридичного університету імені М.С. Нарикбаєва, – а також здобувачі вищої освіти Київського національного університету імені Тараса Шевченка, Дніпровського національного університету імені Олеся Гончара та ін.
У роботі секції «Мультимедійні технології та системи» (організатор – кафедра комп’ютерних мультимедійних технологій) взяли участь 20 студентів, які представили свої доповіді з використанням мультимедійних технологій. Зокрема, на засіданні розглянули перспективи віртуальних музеїв, тенденції дизайну для мультимедійних інтернет-ресурсів та їх вплив на користувачів, критерії вибору колірних палітр, проблеми проєктування інтерфейсів для незрячих людей, сучасні технології розробки веб-ресурсів тощо.
В організованій кафедрою журналістики та кафедрою реклами та зв’язків з громадськістю секції «Соціальні комунікації в умовах глобалізації» взяли участь 35 студентів, серед яких здобувачі ВО 2-4 курсів обох кафедр та студенти Дніпровського національного університету імені Олеся Гончара. Учасники секції обговорили питання журналістської етики, інклюзивність в українських діджитал медіа, проблему гендерного дисбалансу в онлайнових виданнях та гендерні стереотипи в рекламі, роль телебачення в сучасній журналістиці, перспективи розвитку журналістики даних, маркетингову складову відеопроєктів на платформі YouTube, феномен соціальних мереж у сучасних ЗМІ та багато інших цікавих тем.
Доповіді для секції «Туризм» (організатор - кафедра міжнародного туризму і країнознавства) підготували 33 студенти 2-5 курсів кафедри, які розглянули вплив пандемії COVID-19 на туристичну сферу загалом та окремі види туризму, презентували дослідження щодо туристичних ресурсів та розвитку медичного, етногастрономічного, бальнеологічного, віртуального та смарт-туризму.
Під час секції «Глобальні проблеми міжнародних економічних відносин», організованої кафедрою міжнародних економічних відносин, з доповідями виступили 12 студентів, а загалом взяли участь та надіслали тези 30 студентів. На засіданні розглянуто питання взаємодії держави та бізнесу для впровадження концепції сталого розвитку, сучасні тенденції в креативній економіці, роль міжнародних організацій у регулюванні авіаційних перевезень, вплив пандемії COVID-19 на ринок праці в Україні тощо.
Питання міжнародно-правового захисту дітей, перспектив розвитку медіації, міжнародного тероризму, розвитку міжнародного повітряного права на початку ХХІ ст. та гармонізації українського законодавства із законодавством ЄС у сфері цивільної авіації розглянули на секції «Міжнародне право: глобальні виклики та тенденції», організованій кафедрою міжнародного права та порівняльного правознавства. У засіданні взяли участь 22 студенти.
В рамках секції «Інформаційно-комунікаційні засади міжнародних відносин» (організатор кафедра міжнародних відносин, інформації та регіональних студій; 42 учасники) обговорили актуальні проблеми сучасних міжнародних відносин, міжнародної комунікації, питання інформаційної безпеки України в умовах глобалізаційних викликів та гібридної війни, шляхи профілактики інформаційного тероризму та роль інформаційних технологій у XXI ст.
Конференція вже вкотре стала вдалим експериментальним майданчиком для дослідження і вивчення сучасних проблем світової спільноти, а презентовані студентами наукові доробки, отримали схвальні відгуки науковців Факультету міжнародних відносин та колег з інших закладів вищої освіти. За результатами роботи опубліковано електронний збірник тез доповідей конференції за напрямом «Міжнародні відносини».