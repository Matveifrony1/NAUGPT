Заголовок: Спільнота ФЛСК НАУ обговорила зі стейкхолдерами функціонування українських архівів в умовах війни
Дата: 21/03/2023
URL: https://nau.edu.ua/ua/news/2023/3/spilnota-flsk-nau-obgovorila-zi-steykholderami-funktsionuvannya-ukrainskih-arhiviv-v-umovah-viyni.html
==================================================

Нещодавно на кафедрі історії та документознавства Факультету лінгвістики та соціальних комунікацій відбулася зустріч зі стейкхолдерами спеціальності 029 «Інформаційна, бібліотечна та архівна справа» в рамках засідань студентського наукового гуртка з архівознавства.
Залучення студентської молоді до роботи гуртка має на мені поглиблення їх знань з актуальних проблем архівознавства та долучення до наукової діяльності, тому не випадково основною формою його проведення став круглий стіл. До засідання круглого столу долучилися стейкхолдери – працівники Державного архіву Київської області та Центрального державного аудіовізуального та електронного архіву.
Найактуальнішою темою сьогодні є діяльність архівів в умовах війни. Зі вступною промовою виступила завідувачка кафедри історії та документознавства, професорка Ірина Тюрменко. У подальшому обговоренні взяли участь начальник відділу координації та організації архівної справи та інформаційних технологій ДАКО Юлія Білодід, завідувача сектору публікації документів відділу використання інформації Центрального державного аудіовізуального та електронного архіву Людмила Касян та працівник цого ж архіву здобувач вищої освіти ДК-321 ОС «Бакалавр» Ярослав Якубчак.
Присутні обговорили перебудову роботи архівних установ України в умовах воєнного стану, окупації частини української території, пріоритетні напрями роботи працівників архівних установ. Виступи були наповнені конкретними прикладами, актуальними цифрами, цікавим презентаційним матеріалом. Вони викликали неабияку зацікавленість студентської аудиторії, десятки питань.
На завершення роботи гуртка його учасники висловили подяку гостям за цікаву інформацію і за героїчну працю, направлену на збереження історико-культурної спадщини українського народу та документування подій російсько-української війни для прийдешніх поколінь українців і усього світу.