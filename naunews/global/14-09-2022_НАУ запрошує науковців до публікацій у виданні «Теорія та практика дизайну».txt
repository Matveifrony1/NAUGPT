Заголовок: НАУ запрошує науковців до публікацій у виданні «Теорія та практика дизайну»
Дата: 14/09/2022
URL: https://nau.edu.ua/ua/news/2022/9/nau-zaproshue-naukovtsiv-do-publikatsiy-u-vidanni-teoriya-ta-praktika-dizaynu.html
==================================================

10 років тому, за ініціативи фахівців кафедри дизайну інтер’єрів Факультету архітектури, будівництва та дизайну (ФАБД) Національного авіаційного університету, було засновано збірник наукових праць «Теорія та практика дизайну».
Метою створення видання було формування методичної бази та власної наукової школи у сфері дизайну, а також поширення й популяризація наукових розробок і досягнень з практики інтер’єрного, предметного, промислового, графічного, середовищного дизайну і його теоретичної частини – технічної естетики.
Впродовж усіх років існування публікаційна діяльність видання модернізувалась та розширювалася, залучалися до публікацій наукові доробки з актуальних проблем теорії і практики архітектури, містобудування, будівництва, цивільної інженерії, мистецтвознавства, ландшафтного дизайну урбанізованого середовища, садово-паркового мистецтва тощо.
На сьогодні, збірник включений до Переліку наукових фахових видань України категорії «Б» з технічних наук (спеціальності 191 – Архітектура та містобудування, 192 – Будівництво та цивільна інженерія), індексується Google Scolare, включений до міжнародних наукометричних баз даних.
Запрошуємо працівників науково-дослідних і проєктних організацій, викладачів вищих навчальних закладів, здобувачів вищої освіти до публікації.