Заголовок: Семінар «Урядова програма розвитку гідроенергетики до 2016 року – проблеми, загрози для довкілля та людей: слово громадськості»
Дата: 14/07/2017
URL: https://nau.edu.ua/ua/news/2017/6/seminar-uryadova-programa-rozvitku-gidroenergetiki-do-2016-roku-–-problemi-zagrozi-dlya-dovkillya-ta-lyudey-slovo-gromadskosti.html
==================================================

13-14 липня 2017 року у залі Вченої ради Національного авіаційного університету відбувся семінар «Урядова програма розвитку гідроенергетики до 2016 року – проблеми, загрози для довкілля та людей: слово громадськості». Семінар пройшов у рамках проекту «Розвиток гідроенергетики України – громадський аналіз в контексті євроінтеграційних процесів» Міжнародного фонду «Відродження» та зібрав за одним столом представників владних структур, Національного екологічного центру України і НАН України, експертів та зацікавлених у цій проблемі громадян. Метою заходу стало бажання ініціативно налаштованих активістів згуртуватися для вирішення численних екологічних питань, пов’язаних з гідроенергетикою в Україні.
Учасників та гостей семінару привітав в. о. ректора НАУ Володимир Ісаєнко. Він коротко ознайомив присутніх з історією та структурою університету, відзначивши, що у НАУ вже більше 15 років  готують фахівців екологічного напряму.
«Проблеми екології непокоять сьогодні фахівців з усіх сфер людської життєдіяльності. І авіація не є винятком. Саме тому останніми роками активізувалися наукові дослідження та розробки у сферах альтернативних і відновлюваних джерел енергії, екологічного палива, зменшення шкідливих викидів у атмосферу, утилізації відходів авіапромисловості тощо. І гідроенергетика відіграє у цьому не останню роль. Тому сьогоднішній захід – важливий крок до того, щоб наші громадяни мали можливість жити у прийнятних умовах та екологічно чистому середовищі», – зазначив очільник університету.
Гості семінару заслухали доповіді виступаючих про стан, перспективи та можливості гідроенергетики в Україні в контексті екозбалансованого розвитку економіки в нашій країні.
Підсумки семінару учасники підбили 14 липня під час прес-конференції в інформаційному агентстві УНІАН.