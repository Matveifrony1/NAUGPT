Заголовок: Фестиваль-подорож «Мандруємо Європою - пізнаємо її  розмаїття»
Дата: 09/11/2016
URL: https://nau.edu.ua/ua/news/2016/11/festival-podorozh-mandruemo-evropoyu-piznaemo-ii-rozmaittya.html
==================================================

8 листопада 2016 року в ННІ Міжнародних відносин Національного авіаційного університету відбувся яскравий  фестиваль-подорож «Мандруємо Європою - пізнаємо її  розмаїття». Захід, що відбувся за ініціативи кафедри іноземних мов спільно з Інформаційним центром ЄС, присвячений Дню європейських мов. Він відзначається щороку в країнах Європейського Союзу. Адже,  Євроспілка базується на принципі «разом у різноманітності». Ця різноманітність має і мовний вимір – можливість спілкуватися своєю мовою, але й вивчати інші мови.
Програма  святкування проходила під гаслом «Від серця до серця» і      включала благодійну ярмарку з демонстрацією стендів про культуру, історію країн-членів ЄС, географію, яка передбачала ознайомлення студентів з культурами різних країн Європи, їх традиціями, етнічною музикою, етнографічними сувенірами, стравами національної кухні.
Організаторам ярмарки вдалось зібрати коштів на загальну суму 6 500 грн., які будуть передані для реабілітаційної підтримки дітей з ОХМАДиту.
Інформаційним центром ЄС були проведені конкурси, вікторини,  поширені тематичні матеріали щодо освітніх програм ЄС, а також загальна інформація про Європейський Союз. Найактивніші учасники заходу були відзначені подарунками, наданими Представництвом ЄС в Україні.
Фінальним акордом свята став концерт за участю студентів ННІМВ, який ознайомив учасників заходу з культурною спадщиною та пісенними традиціями європейських країн.
Така студентська активність розширює світогляд, розвиває творчі  здібності, демонструє мовну компетентність наших студентів.  Кожна молода людина розуміє, що без вивчення іноземної мови вона не зможе одержати належних знань, а в майбутньому стати успішним у професії.
День європейських мов в ННІМВ – це свято, яке  об’єднує і згуртовує, воно переконує, що будь-яке старання варте того, аби зробити щасливими хоча б кілька дитячих сердець.
Організатори заходу вдячні студентам за небайдужість. Проводити  благодійні акції в нашому інституті стало доброю традицією .