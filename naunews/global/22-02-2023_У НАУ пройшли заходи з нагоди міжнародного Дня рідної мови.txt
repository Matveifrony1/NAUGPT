Заголовок: У НАУ пройшли заходи з нагоди міжнародного Дня рідної мови
Дата: 22/02/2023
URL: https://nau.edu.ua/ua/news/2023/2/u-nau-proyshli-zahodi-z-nagodi-mizhnarodnogo-dnya-ridnoi-movi.html
==================================================

З нагоди Дня рідної мови в НАУ відбувся захід "Українська мова – наша зброя і броня", організований кафедрою української мови та культури Факультету лінгвістики та соціальних комунікацій.
Участь у заході взяли проректор з гуманітарної політики та інновацій НАУ Тімкіна Світлана Юріївна, декан ФЛСК Ладогубець Наталія Віталіївна, заступники декана ФЛСК та факультетів НАУ, завідувач кафедри української мови та культури Литвинська Світлана Віталіївна, завідувачі й викладачі кафедр ФЛСК, інших факультетів НАУ. Модерувала зустріч доцент кафедри української мови та культури Шевчук Інна Леонідівна.
До заходу долучилися 100 учасників з нашого університету, а також гості з Академії кіно та нових медіа, Уманського державного педагогічного університету імені Павла Тичини, щоб обговорити нагальні мовні питання, милозвучність та актуальність солов’їної.
Про актуальні питання історії української мови розповідав член мовознавчої комісії Наукового товариства ім. Тараса Шевченка в Україні, Німецько-українського академічного товариства, Уманського крайового літературно-мистецького об'єднання Спілки слов'янських письменників України, доцент кафедри української мови та методики її навчання Уманського державного педагогічного університету імені Павла Тичини Денисюк Василь Вікторович.
Своєю чергою, кафедрою журналістики ФМВ НАУ також організовано та проведено різні тематичні заходи.
Доцент кафедри Ірина Кевлюк провела онлайн-лекцію з елементами інтерактивної гри «Мова – то серце народу». Професор кафедри Світлана Бондаренко організувала онлайн зустріч на тему «Мова солов’їна в українському кіно: перспективи вітчизняного кінематографа». Професор кафедри Валентина Шульгіна обговорила зі студентами виступ директора Інституту української мови НАН України П.Ю. Гриценка на засіданні Конституційного суду України на тему: «Звідки взялося “російськомовне населення” України». Доцент кафедри Євдокія Кравченко у рамках корпоративної години подискутувала зі студентами на тему «Рідномовні обов’язки українського громадянина в імперативах І. Огієнка». Доцент кафедри Наталія Букіна організувала поетичні читання «Видатні особи. Календар», у рамках яких студенти декламували вірші про мову Лесі Українки, В. Самійленка та ін.
Старший викладач кафедри Світлана Остапчук провела інтерактивну гру «Презентація-тест «Мова – сила нації». Доцент кафедри Олена Васьківська поспілкувалася зі студентами про маловживані українські слова у рамках бесіди-презентації «Знай свою мову».
А студенти навчальних груп Ж-110, Ж-111 та Ж-118 підготували три святкові ролики патріотичного спрямування до Міжнародного дня рідної мови під керівництво викладача кафедри журналістики Володимира Бірюкова.
Мова - то ДНК нації, плекаймо її.