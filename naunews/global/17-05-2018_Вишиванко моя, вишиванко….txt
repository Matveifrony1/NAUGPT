Заголовок: Вишиванко моя, вишиванко…
Дата: 17/05/2018
URL: https://nau.edu.ua/ua/news/1/5/vishivnko-moya-vishivanko….html
==================================================

17 травня – Всесвітній день вишиванки. З нагоди цієї події бібліотекарі Науково-технічної бібліотеки НАУ організували парад вишиванок, флешмоб, фотоконкурс. Громада, зібравшись у бібліотеці, під музичний супровід пісень Дмитра Павличка «Два кольори», Тараса Петриненка «Україна», Тіни Кароль «Україна – це ти!» пройшла урочистою ходою читальними залами НТБ, даруючи відвідувачам захоплююче дійство чарівності й краси.
Розмаїття вишитих сорочок зворушило присутніх. Відчувши силу магії національного одягу, усі поринули у святкову атмосферу української етніки та народних традицій. Спілкуючись, колеги розповідали про свої вишиванки: повір’я пов’язані з ними, особливості орнаменту й символізм візерунків. Познайомили відвідувачів з книжково-ілюстративною виставкою «Традиційне вбрання українців», що присвячена до Всесвітнього дня вишиванки. Презентували перегляди літератури «Сиве сонце моє» до Дня матері й «Скарбниці історичної та культурної спадщини» до Міжнародного дня музеїв.
Вишиванка – духовний оберіг українців. Наші пращури вірили, що вишивана сорочка має магічну силу «родову» й «прогнозуючу» (загадування майбутнього), яка передається з роду в рід, від покоління до покоління во славу українського народу.
Зі святом Вас!
З Всесвітнім днем вишиванки!