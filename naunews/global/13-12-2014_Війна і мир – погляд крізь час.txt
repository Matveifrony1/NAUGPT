Заголовок: Війна і мир – погляд крізь час
Дата: 13/12/2014
URL: https://nau.edu.ua/ua/news/2014/12/vijna-i-mir-–-poglyad-kriz-chas.html
==================================================

10 грудня 2014 року викладач кафедри української мови та культури Гуманітарного інституту О. Швед провела зі студентами МЕФ 101 засідання наукового гуртка «Українська культура в контексті європейського мистецького дискурсу» на тему: «Український модерн ХХ століття в загальноєвропейському контексті». Основна увага була приділена початку ХХ століття як часу буремних змін у нашій країні, проведено паралелі з сьогоденням. У рамках гуртка студенти відвідали Музей історії Києва, де з 14 жовтня по 18 січня 2014 року проходить виставка «Київ 1914: мир/війна», приурочена до сторіччя від початку Першої світової війни.
На виставці було представлено близько 400 експонатів, від куль і книжок – до постановок лазарету та кінотеатру того часу. В музеї можна було відвідати мінікінотеатр, пройти по залізничному перону, відвідати госпіталь того часу і навіть побувати в ролі кулеметника.
Упродовж екскурсії студенти змогли познайомитись з нелегким життям киян того часу і навіть випробувати їх побут на собі. Найбільше студентам сподобався «міст» між війною та миром. Цим мостом був старий дерев’яний залізничний перон, яким вони переходили із зали жахливих воєнних часів до зали тихого мирного життя.
Студенти з’ясували для себе, що в ХХ столітті формується український модернізм – явище синтетичного порядку, тобто він охоплює елементи різноступеневої стилістики (символізму, імпресіонізму, натуралізму, неокласицизму). В українському модернізмі відображалися нові художні моделі та структури: неореалізм (В. Винниченко), неоромантизм (О. Кобилянська), імпресіоністичний символізм (М. Вороний), метафізичний символізм (М. Яцків).