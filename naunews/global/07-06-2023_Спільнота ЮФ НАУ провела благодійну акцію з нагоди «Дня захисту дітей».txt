Заголовок: Спільнота ЮФ НАУ провела благодійну акцію з нагоди «Дня захисту дітей»
Дата: 07/06/2023
URL: https://nau.edu.ua/ua/news/2023/6/spilnota-yuf-nau-provela-blagodiynu-aktsiyu-z-nagodi-dnya-zahistu-ditey.html
==================================================

У День захисту дітей, представники студентського самоврядування Юридичного факультету НАУ відвідали Благодійну організацію «Благодійний фонд «Єднання спільноти»», та передали дітлахам, які мають різного ступеня захворювання речі, засоби гігієни, ігри, смаколики тощо.
Вже десять років поспіль студенти та керівний склад факультету проводять благодійні акції до Дня Святого Миколая та Дня захисту дітей. Цього року студентська молодь разом з в.о. голови Студентської ради факультету Анжелікою Левченко та деканатом відкрили збір, до якого долучилося чимало людей. На зібрані кошти придбано свіжі фрукти, сік, засоби гігієни, розвивальні ігри, які допоможуть як маленьким діткам, так і дорослим не тільки забути про свої недуги, а й створять сприятливу атмосферу для їх швидшого одужання.
Всі учасники акції, яка проходила протягом травня 2023 року, продемонстрували велику солідарність, соціальну відповідальність та глибоке співчуття до тих, хто потребує допомоги.
Своєю чергою, на своєму офіційному сайті, Благодійна організація «Благодійний фонд «Єднання спільноти»» висловила слова подяки студентському самоврядуванню Юридичного факультету НАУ та всім підприємствам, установам, організаціям, які у складний час для України не забувають про хворих діток та всіляко допомагають.
Студентська рада Юридичного факультету НАУ висловлює вдячність усім небайдужим за важливу підтримку важкохворим дітям-сиротам, дітям з інвалідністю з малозабезпечених та багатодітних сімей, а також хворим дітям-переселенцям із зони бойових дій.