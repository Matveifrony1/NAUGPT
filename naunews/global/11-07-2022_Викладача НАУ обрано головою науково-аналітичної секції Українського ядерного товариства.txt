Заголовок: Викладача НАУ обрано головою науково-аналітичної секції Українського ядерного товариства
Дата: 11/07/2022
URL: https://nau.edu.ua/ua/news/2022/7/vikladacha-nau-obrano-golovoyu-naukovo-analitichnoi-sektsii-ukrainskogo-yadernogo-tovaristva.html
==================================================

Нещодавно, відбулось чергове засідання науково-аналітичної секції Українського ядерного товариства (УкрЯТ), участь у якому взяли:
- завідувач відділення атомної енергетики Інституту проблем безпеки атомних електростанцій НАН України Володимир Борисенко;
- генеральний директор науково-виробничого підприємства «Атомкомплексприлад» Олександр Казимиров;
- доктор технічних наук, провідний науковий співробітник Інституту Газу НАН України, професор кафедри хімії і хімічної технології Національного авіаційного університету Костянтин Сімейко;
- представники ВП ГО «УкрЯТ» Олександр Хомич (Хмельницька АЕС), Олег Іщенко, к.т.н. (Південноукраїнська АЕС) та Костянтин Лобач, к.т.н. (ВП ГО «УкрЯТ» у м. Харкові).
В рамках засідання обговорювались сценарії розвитку енергетичного комплексу України після перемоги у війні, враховуючи руйнування окупантами енергетичних об’єктів, а також особливості роботи атомної галузі при чинних постійних загрозах ядерного тероризму.
Окрему увагу члени науково-аналітичної секції приділили питанню захисту ядерних об’єктів в умовах воєнних дій і захоплення ЗАЕС, ЧАЕС, обстрілів ЯУ «Джерело нейтронів». Зокрема, членами секції прийнято рішення провести детальний аналіз актів ядерного тероризму рф та напрацювати матеріали, які можуть бути використані в рамках перегляду наявної проєктної загрози для ядерних об’єктів України.
Також, на засіданні секції професора кафедри хімії і хімічної технології Факультету екологічної безпеки, інженерії та технологій Національного авіаційного університету, доктора технічних наук Костянтина Сімейка обрано головою науково-аналітичної секції Українського ядерного товариства.