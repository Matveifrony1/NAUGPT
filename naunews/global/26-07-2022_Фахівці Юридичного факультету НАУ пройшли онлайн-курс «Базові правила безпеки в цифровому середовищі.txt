Заголовок: Фахівці Юридичного факультету НАУ пройшли онлайн-курс «Базові правила безпеки в цифровому середовищі»
Дата: 26/07/2022
URL: https://nau.edu.ua/ua/news/2022/7/fahivtsi-yuridichnogo-fakultetu-nau-proyshli-onlayn-kurs-bazovi-pravila-bezpeki-v-tsifrovomu-seredovishchi.html
==================================================

У липні декан Юридичного факультету (ЮФ) Національного авіаційного університету Ірина Сопілко та доцент кафедри цивільного права і процесу факультету Валерія Філінович пройшли навчальний курс з кібергігієни та отримали міжнародні сертифікати.
Навчання було організоване партнером НАУ Фондом цивільних досліджень США CRDF Global спільно з українськими національними експертами з кібербезпеки.
Онлайн-курс «Базові правила безпеки в цифровому середовищі» складався з 11 навчальних анімованих відеомодулів. За допомогою інтерактивних вправ і практичних завдань, представники факультету опанували базові правила захисту даних на комп’ютерах та мобільних пристроях, а також у соціальних мережах, навчилися легко відрізняти фейкові новини, дізналися про найпоширеніші помилки користувачів у цифровому просторі та про способи запобігання діям кібершахраїв.
Знання основ інформаційної та кібергігієни мають надзвичайне значення, адже в умовах ведення війни рф проти нашої держави та застосування ворогом найпідступніших методів маніпуляції з інформацією дуже важливо вміти захистити себе, аби не стати жертвою інформаційних злочинів.