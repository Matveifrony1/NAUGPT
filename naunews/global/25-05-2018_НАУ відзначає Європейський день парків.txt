Заголовок: НАУ відзначає Європейський день парків
Дата: 25/05/2018
URL: https://nau.edu.ua/ua/news/1/5/nau-vidznachae-evropeyskiy-den-parkiv.html
==================================================

24 травня 2018 р.  на кафедрі містобудування Навчально-наукового інституту аеропортів НАУ відбувся перегляд студентських робіт, приурочений до Європейського дня парків.
Студенти 2 курсу спеціальності 191 «Архітектура та містобудування» представили на розгляд та обговорення проектні пропозиції щодо реорганізації території паркових зон міст України.
За ініціативою завідувача кафедри Галини Агєєвої та старшого викладача Наталії Бжезовської, яка була підтримана директором КП «Київський центр розвитку міського середовища» Денисом Півнєвим, студентам було запропоновано розробити проектні пропозиції для двох київських парків, розташованих на території Солом’янського району  –  «Орлятко» (бул. Вацлава Гавела, 7В) та Солом'янського ландшафтного парку (вул. Механізаторів).
Ці об’єкти є складовими Програми розвитку зеленої зони Києва, спрямованої на підвищення екологічної та санітарно-епідеміологічної безпеки проживання, стійке збереження високого рівня екологічної ємності урбанізованої системи, формування зеленої системи міста тощо.
Також були розроблені цікаві пропозиції для парків міст, які є рідними для майбутніх архітекторів (Житомир, Одеса, Черкаси та ін.).
Проектні рішення дитячих грально-розважальних комплексів та кафе на 50 місць у паркових зонах продемонстрували високий рівень засвоєння теоретичних знань та отримання практичних навичок творчої реалізації містобудівних та архітектурних завдань відповідного модуля навчальної дисципліни «Архітектурне проектування», а також активну позицію авторів щодо формування і подальшого розвитку озеленених територій міст України.
З проектними рішеннями, розробленими студентами груп АР-202, АР-203 під керівництвом завідувача кафедри Галини Агєєвої, доцента Людмили Бармашиної, доцента Григорія Болотова, старшого викладача Наталії Бжезовської, можна ознайомитися на кафедрі містобудування (ауд.4-208).