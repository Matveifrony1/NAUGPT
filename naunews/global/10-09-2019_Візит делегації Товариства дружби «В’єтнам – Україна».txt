Заголовок: Візит делегації Товариства дружби «В’єтнам – Україна»
Дата: 10/09/2019
URL: https://nau.edu.ua/ua/news/2019/9/vizit-delegatsii-tovaristva-druzhbi-v’etnam-–-ukraina.html
==================================================

Офіційна делегація Товариства дружби «В’єтнам – Україна» (м. Ханой, Соціалістична республіка В’єтнам) відвідала Національний авіаційний університет. У складі делегації голова товариства Данг Ван Чиен (Dang Van Chien) та члени товариства: Нгуен Чи Дик (Nguyen Chi Duc), Хо Тхі Нхан Хоа (Ho Thi Nhan Hoa), Фам Тхі Туонг Ван (Pham Thi Tuong Van), зокрема, випускники Київського інституту інженерів цивільної авіації – Ха Ван Тхиен (Ha Van Thien) і Нгуен Тронг Тханг (Nguyen Trong Thang).
Проректор з міжнародного співробітництва і освіти Олександр Запорожець презентував здобутки Національного авіаційного університету, програми співробітництва з інституціями багатьох країн світу й запропонував розробити окрему модель співпраці з організаціями та університетами В’єтнаму.
Директор Інституту ІКАО НАУ Галина Суслова зауважила, що саме завдяки тісному співробітництву з Товариством дружби у 70-х роках в університеті навчалось понад 400 студентів, які стали гордістю авіаційної галузі В’єтнаму. Тож директор Інституту запросила наших в’єтнамських випускників пройти перепідготовку та отримати сертифікат про підвищення кваліфікації в Інституті ІКАО НАУ.
Голова Товариства дружби «В’єтнам – Україна»  Данг Ван Чиен (Dang Van Chien) зазначив, що у В’єтнамі стрімко розвивається ринок авіації. Тож виникає велика потреба в авіаційних фахівцях, зокрема, пілотах. «Я знаю сотні в’єтнамських пілотів як військової, так і цивільної авіації, які вчилися в НАУ та досягли величезних успіхів. Користуючись нагодою, хочу подякувати за прекрасних спеціалістів, яких ви виховали для нас. Після навчання у Національному авіаційному університеті для більшості студентів Україна стала другою батьківщиною».
За результатами зустрічі сторони домовились підготувати та підписати Меморандум про співробітництво.