Заголовок: ПРАЦЮЄМО, ТВОРИМО, ПЛЕКАЄМО!
Дата: 30/03/2015
URL: https://nau.edu.ua/ua/news/2015/3/praczyuemo-tvorimo-plekaemo.html
==================================================

27 березня 2015 року відбулося чергове заняття з підвищення кваліфікації Науково-технічної бібліотеки НАУ. До заходу долучилася кандидат психологічних наук, доцент кафедри педагогіки та психології професійної освіти ГМІ НАУ Людмила Доценко. Вона провела методичний семінар «Психологічні особливості ділового спілкування у трудовому колективі». Фахівець пояснила, наскільки важливо виробити правильну поведінку в колективі, навчитися об’єктивно оцінювати свої дії, мислити позитивно, шукати те, що об’єднує колег. Людмила Василівна дала відповіді на запитання. Порадила, як виходити з найскладніших життєвих ситуацій.
Заступник директора з наукової роботи НТБ Олена Шкурко обговорила з колективом питання тіснішої взаємодії бібліотекарів з читачами. Від імені дирекції та колективу бібліотеки Олена Петрівна привітала з ювілеєм провідного редактора НТБ Ларису Король і побажала їй творчого натхнення та подальших успіхів у роботі.
Командир ланки невоєнізованого формування в НТБ Вікторія Ворон (головний бібліотекар) провела інструктаж зі цивільної оборони, розповівши, як треба себе поводити у надзвичайних ситуаціях.
Завідувач сектора НТБ Оксана Лазаренко організувала і провела літературну годину «Незабутній Максим Рильський», присвячену 120-й річниці від дня народження митця. Разом із бібліотекарем І категорії НТБ Наталією Перевертун вони презентували колегам тематичну книжково-ілюстративну виставку «Максим Рильський: поет, перекладач, громадський діяч», що розкривала життєві перипетії та багатство таланту чародія слова.
Проведення таких професійних заходів сприяє поглибленню фахових знань співробітників НАУ, допомагає їхній творчій праці.