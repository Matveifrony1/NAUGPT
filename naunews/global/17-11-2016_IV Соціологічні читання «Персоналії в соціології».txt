Заголовок: IV Соціологічні читання «Персоналії в соціології»
Дата: 17/11/2016
URL: https://nau.edu.ua/ua/news/2016/11/iv-sotsiologichni-chitannya-personalii-v-sotsiologii.html
==================================================

14 листопада 2016 року на кафедрі соціології та політології Навчально-наукового гуманітарного інституту під керівництвом доцента І. Литовченко відбулися IV Соціологічні читання «Персоналії в соціології». Вони були присвячені святкуванню Дня соціолога і вже стали доброю традицією кафедри. В читаннях узяли участь викладачі, здобувачі та студенти. З вітальним словом перед учасниками виступила завідувач кафедри, доктор соціологічних наук, професор О. Хомерікі, а також доктор політичних наук, доцент Л. Чупрій та кандидат філософських наук, доцент І. Литовченко До участі у читаннях були запрошені студенти факультету економіки і підприємництва НН ІЕМ 1 курсу навчання, які вивчають соціологію в першому семестрі.
Мета заходу - ознайомити майбутніх фахівців із специфікою професійної діяльності соціолога та науковими здобутками видатних представників соціогуманітарних наук, що зробили вагомий внесок у розвиток соціології: Е. Дюркгейма, О. Конта, М. Вебера, В. Паретто, Ч. Кулі, Н. Лумана, Дж. Міда, К. Маркса, П. Сорокіна, Р. Мертона, Р. Дарендорфа, Е. Фрома, О. Балакірєвої, І. Бекешкіної, В. Паніотто, В. Пилипенка, А. Горбачика та інших.
Організація та проведення соціологічних читань четвертий рік поспіль на кафедрі соціології та політології сприяє: поглибленому вивченню історії світової та вітчизняної соціологічної думки; підготовці до наукової діяльності здібних і активних студентів; розвитку навичок самостійної творчої роботи; вихованню творчого ставлення до наукового пошуку, потягу до самоосвіти, підвищення власної наукової активності тощо. Особливо слід відзначити активну участь та високий рівень підготовки доповідей-презентацій студентів-соціологів 3-4 курсів навчання: Ярослави Кисельової, Ольги Машовець, Катерини Музичук, Марії Мошури та інших.