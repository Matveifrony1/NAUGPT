Заголовок: Викладачка ЮФ НАУ провела профорієнтаційний урок для майбутніх вступників
Дата: 29/03/2023
URL: https://nau.edu.ua/ua/news/2023/3/vikladachka-yuf-nau-provela-proforientatsiyniy-urok-dlya-maybutnih-vstupnikiv.html
==================================================

22 березня 2023 року старший викладач кафедри господарського, повітряного та космічного права Юридичного факультету НАУ Ірина Слободська провела профорієнтаційний урок для учнів старших класів загальноосвітньої школи І-ІІІ ступенів №238 Деснянського району міста Києва на тему «Правопорушення та відповідальність за них. Правова відповідальність неповнолітніх».
Даний захід відбувся з метою поглиблення знань про права та обов’язки людини і громадянина, формування правової культури серед учнів та виховання в них інтересу до правових знань та почуття відповідальності за свої дії.
Старшокласники дізналися від лектора про види правопорушень та відповідальність за них, особливості правової відповідальності неповнолітніх, що допоможе виховати у них розуміння невідворотності юридичної відповідальності, повагу до норм права, правомірної поведінки, сформувати правову свідомість.
Завершуючи зустріч, Ірина Слободська розповіла про переваги навчання на Юридичному факультеті Національного авіаційного університету, наголосивши на можливості здобуття вищої освіти в рамках англомовного проєкту. «Юридична професія є однією з найдавніших і завжди відігравала важливу роль у становленні та розвитку суспільства. То ж запрошуємо Вас доєднатися до кола осіб, які завжди стоять на захисті прав і свобод людини і громадянина», зазначила викладач.