Заголовок: 25 листопада відбулося спільне засідання адміністрації та профспілкових організацій працівників, студентів та аспірантів НАУ
Дата: 27/11/2015
URL: https://nau.edu.ua/ua/news/2015/11/25-listopada-vidbulosya-spilne-zasidannya.html
==================================================

25 листопада відбулося спільне засідання адміністрації та профспілкових організацій працівників, студентів та аспірантів НАУ.
Було обговорено порядок скликання та проведення Конференції трудового колективу Університету (далі – Конференція НАУ).
За дорученням в.о. ректора В. Харченка юристами було проаналізовано норми законодавства, положення Статуту НАУ та інших регуляторних актів Університету. За результатами аналізу було виявлено, що на даний час порядок скликання та проведення Конференції НАУ недостатньо врегульований Статутом Університету та іншими існуючими регуляторними актами, тому він може та повинен визначатися спільним рішенням адміністрації Університету та профспілкових організацій працівників, студентів та аспірантів НАУ. Відтак запропоновано даний проект порядку скликання та проведення Конференції НАУ.
Основні правові засади щодо скликання та проведення Конференції НАУ:
1. Стаття 39 Закону України «Про вищу освіту» визначає вищим колегіальним органом громадського самоврядування вищого навчального закладу загальні збори (конференція) трудового колективу, включаючи виборних представників з числа студентів (курсантів).
Порядок скликання і прийняття рішень вищого колегіального органу громадського самоврядування визначається статутом вищого навчального закладу.
2. Пункт 5.7.1. Статуту НАУ визначає вищим колегіальним органом громадського самоврядування Університету Конференцію трудового колективу, включаючи виборних представників з числа осіб, що навчаються.
Порядок виборів делегатів Конференції НАУ визначається окремим Положенням, яке ухвалюється Вченою радою Університету.
Порядок скликання та проведення конкретної Конференції НАУ визначається окремим спільним рішенням адміністрації та первинної профспілкової організації співробітників НАУ.
3. Пункт 5 Положення про порядок виборів делегатів на Конференцію НАУ від 18.02.2015 р. визначає, що обрання делегатів на Конференцію НАУ з числа науково-педагогічних працівників та інших категорій співробітників Університету відбувається на загальних зборах інститутів, факультетів та зборах інших структурних підрозділів Університету, відповідно до норм представництва визначених Додатком 1 до цього Положення.
4. Пункту 5.7.6 Статуту НАУ визначає, що питання обрання кандидатур делегатів на Конференцію НАУ віднесено до повноважень конференції трудового колективу інституту, яка, в свою чергу, є вищим колегіальним органом громадського самоврядування інституту (п. 5.7.4 Статуту).
Таким чином, існують певні суперечності у врегулюванні питання, яким саме органом обираються делегати на Конференцію НАУ з числа працівників – загальними зборами або конференціями інститутів, та в якому порядку.
Закон відсилає врегулювання цього питання саме до положень статуту навчального закладу. Тимчасом у Статуті НАУ передбачено врегулювання питань порядку виборів делегатів Конференції НАУ окремим Положенням.
З одного боку в Статуті Університету питання обрання кандидатур делегатів на Конференцію НАУ віднесено до повноважень конференції трудового колективу інституту, з іншого боку згідно Положення, обрання делегатів на Конференцію НАУ з числа науково-педагогічних працівників та інших категорій співробітників Університету відбувається на загальних зборах інститутів, факультетів та зборах інших структурних підрозділів Університету.
За загальним правилом норми Статуту Університету мають вищу юридичну силу ніж норми Положення, які не повинні суперечити Статуту. Однак, пряме застосування норм Статуту Університету в даному разі видається ускладненим, оскільки порядок скликання та проведення конференцій трудових колективів інститутів досі залишається не врегульованим.
Неоднозначним є тлумачення, застосоване в п. 5.7.6 Статуту НАУ словосполучення: «обрання кандидатур делегатів». Тобто, можна допустити, що конференції інститутів вповноважені лише обирати кандидатури делегатів на Конференцію НАУ, які повинні бути запропоновані, розглянуті та обрані загальними зборами інститутів за правилами Положення про порядок виборів делегатів на Конференцію НАУ.
Отже, неузгодженість пунктів зазначених регуляторних актів, відсутність урегулювання порядку скликання та проведення конференцій трудових колективів інститутів спричинює обґрунтовані сумніви щодо доцільності та дієвості обрання делегатів Конференції НАУ на конференціях інститутів, зокрема у частині дотримання рівності прав усіх учасників освітнього процесу обирати та бути обраними до представницьких органів управління Університетом – Конференції НАУ та Вченої ради НАУ.
Найширшою формою громадського самоврядування є загальні збори колективів інститутів. Ухвалення рішень загальними зборами, зокрема обрання делегатів на Конференцію НАУ, в будь-якому разі будуть більш визнаними колективами інститутів.
Статутом НАУ надано право адміністрації та первинній профспілковій організації співробітників своїм окремим спільним рішенням визначати порядок скликання та проведення конкретної Конференції НАУ. Відтак застосування цього права є найбільш доцільним, за відсутності можливості визначити відповідні правила іншим чином, зокрема внесенням змін до Статуту Університету та затвердженням відповідних положень.
Запропоновані правила, які мають були втілені в Спільному рішенні адміністрації та профспілкових організацій, передбачають зокрема такі положення порядку скликання та проведення Конференції НАУ:
1. Делегати на Конференцію НАУ з числа працівників обираються загальними зборами інститутів (відділів, відокремлених структурних підрозділів) таємним голосуванням;
2. Кандидатами в делегати можуть бути науково-педагогічні (та інші) працівники інститутів (відділів, відокремлених структурних підрозділів), що обираються згідно з квотами, встановленими Положенням від 18.02.2015 р.;
3. Працівники самостійно висувають свої кандидатури, подаючи відповідні заяви до організаційного комітету, що створюється на базі профспілкового органу інституту;
4. Виборні представники до складу Вченої ради НАУ обираються Конференцією НАУ таємним голосуванням за списками (поданнями інститутів) науково-педагогічних працівників кожного інституту та єдиним списком не науково-педагогічних працівників, за квотами, встановленими рішенням Вченої ради НАУ від 18.03.2015 р.;
5. Кандидатами в представники з числа науково-педагогічних працівників можуть бути завідувачі кафедр, професори, доктори наук, доктори філософії, а з числа інших працівників – будь-які не науково-педагогічні працівники;
6. Працівники самостійно висувають свої кандидатури шляхом подання відповідних заяв директорові інституту (керівникові іншого структурного підрозділу), який складає та вносить подання до Конференції НАУ.
Вказаний порядок обрання делегатів на Конференцію НАУ не було підтримано деякими директорами інститутів на спільному засіданні адміністрації Університету та профспілкових організацій працівників, студентів та аспірантів НАУ 25.11.15 р.
Ключові зауваження директорів деяких інститутів:
- складність скликання та проведення загальних зборів інститутів через значну чисельність особового складу працівників;
- складність проведення таємного голосування на загальних зборах;
- недоцільність застосування принципу самовисування кандидатів у делегати на Конференцію НАУ та до складу Вченої ради НАУ через ризик обрання працівників, не гідних представляти колектив;
- недостатність охочих висувати свої кандидатури в делегати на Конференцію НАУ та до складу Вченої ради НАУ;
- неможливість делегатам під час голосування визначитися з вибором кандидатів від інших інститутів у представники до Вченої ради НАУ, через відсутність інформації про них;
- категоричне відхилення будь-яких інших порядків, окрім тих, що застосовувалися раніше;
На жаль, учасникам Спільного засідання не вдалося дійти згоди щодо порядку скликання та проведення Конференції НАУ. Відтак запропоновано надати письмові пропозиції та належно підготуватися до наступного засідання, що попередньо заплановане на п'ятницю,
27 листопада 2015 р.
Запропонований зміст проекту правил скликання та проведення Конференції НАУ
скачати
.
Пропозиції щодо порядку скликання та проведення Конференції НАУ надавати до юридичного відділу НАУ С. Клюєву.