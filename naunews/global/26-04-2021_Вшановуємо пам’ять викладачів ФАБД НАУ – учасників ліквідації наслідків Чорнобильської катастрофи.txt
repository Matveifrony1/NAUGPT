Заголовок: Вшановуємо пам’ять викладачів ФАБД НАУ – учасників ліквідації наслідків Чорнобильської катастрофи
Дата: 26/04/2021
URL: https://nau.edu.ua/ua/news/2021/4/vshanovuemo-pam’yat-vikladachiv-fabd-nau-–-uchasnikiv-likvidatsii-naslidkiv-chornobilskoi-katastrofi.html
==================================================

Сьогодні, 26 квітня 2021 року, виповнюється 35 років з моменту катастрофи Чорнобильській АЕС.
Масштаби катастрофи могли б бути незрівнянно більшими, якби не мужність і самопожертва тисяч учасників ліквідації наслідків аварії. Ризикуючи своїм життям та здоров’ям, вони виконали свій обов’язок і захистили людство від згубного впливу і подальшого розповсюдження радіації.
До ліквідування наслідків катастрофи залучалися й викладачі Національного авіаційного університету. Разом із співробітниками Науково-дослідного Інституту механіки швидкоплинних процесів (НДІ МШП) під керівництвом завідувача кафедри будинків і споруд аеропортів, д. т. н., професора Юрія Васильовича Верюжського (1937-2017) були виконані науково-дослідні роботи з обстеження та розроблені пропозиції щодо стабілізації процесів в екстремальних середовищах, створення технічних рішень щодо перетворення об’єкту «Укриття» в споруду довго тривалої надійної експлуатації та переробки радіоактивних відходів.
Збереглися архівні фото робочих моментів обстеження. За спинами дослідників стіна радіобіологічного захисту, за якою розташований зруйнований 4-й реактор ЧАЕС. На фото: Леонід Іванович Крівєльов, к. т. н., доцент кафедри будинків та споруд аеропортів, Георгій Михайлович Ремінець, к. т. н., доцент кафедри аеропортів (1933-2013), Микола Григорович Іщенко, головний фахівець НДІ МШП.
Низка наукових результатів оприлюднена у спеціалізованих виданнях
«Проблеми Чорнобильської зони відчуження / Problems of Chornobyl Exclusion Zone»
,
«Ядерна та радіаційна безпека»
та ін.