Заголовок: Іван Франко: феномен життя і творчості
Дата: 31/05/2016
URL: https://nau.edu.ua/ua/news/2016/5/ivan-franko-fenomen-zhittya-i-tvorchosti.html
==================================================

Іван Якович Франко (1856–1916) – унікальна постать в історії України: людина широких енциклопедичних знань й багатогранного творчого діапазону, феноменально обдарований митець, геній, що творив для грядущих поколінь…. Він і сьогодні постає в очах сучасників Велетом духу, образ якого важко осяйнути.
2016 рік особливий… Це рік Івана Франка в Україні – подія величезного культурного значення. Українці всього світу відзначають 160-річччя від дня народження й 100-річчя з дня смерті полум’яного патріота. З глибокою повагою й пошаною проходять урочистості на теренах нашої Батьківщини, присвячені Івану Франкові. Долучилися до ювілейних відзначень і в нашому університеті.
Так, 25 травня 2016 року в приміщенні Науково-технічної бібліотеки НАУ відбувся літературно-мистецький вечір «Іван Франко: феномен життя і творчості», присвячений українському Мойсею. Організували захід й допомогли молоді доторкнутися до глибин біографії письменника старший викладач кафедри української мови та літератури ННГМІ Тетяна Чухліб і завідувач сектору НТБ НАУ Оксана Лазаренко.
З піднесенням й хвилюванням поринули у святкове дійство студенти ННІЕМ, ННІКІТ, ННЮІ, ННГМІ. Вони цитували українського класика, читали його поезії,  обговорювали зі старшими наставниками значення художніх й наукових творів для української та світової культур, намагаючись показати «галактичний простір» генія І.Франка. Співали дівчата, звучала гітара, грав саксофон… Вигравали на сонечку вишиванки нашої молоді… Вітав дух митця…
Цей особливий патріотично-піднесений настрій також створили і стіннівки, зроблені студентами НАУ. Духовним смислом наповнила дійство книжково-ілюстративна виставка «Франкова криниця», що була присвячена ювілейним датам метра української культури. Експозиція була зроблена фахівцями НТБ з джерел, що зберігаються у фондах нашої бібліотеки.
Взірцем високої віри в світле майбутнє України є Іван Франко. Він здійснив перші кроки до творення свідомої української нації.
Хай вічно палахкотить вогонь Франкового слова у душі українського народу!