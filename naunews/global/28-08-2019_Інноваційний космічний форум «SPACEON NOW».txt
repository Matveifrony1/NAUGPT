Заголовок: Інноваційний космічний форум «SPACEON NOW»
Дата: 28/08/2019
URL: https://nau.edu.ua/ua/news/2019/8/innovatsiyniy-kosmichniy-forum-spaceon-now.html
==================================================

27-28 серпня 2019 року за партнерства Національного авіаційного університету проведено інноваційний космічний форум «SPACEON NOW».
Мета Форуму – презентація найбільш перспективних інноваційних розробок та технологій в космічній сфері, налагодження співпраці між науковими та державними установами, закладами вищої освіти (ЗВО), громадськими організаціями та підприємствами.
Спікерами форуму стали голова Державного космічного агентства України Павло Дегтяренко; радник голови ДКА, голова Громадської Ради при ДКА Едуард Кузнєцов; ректор Національного авіаційного університету  Володимир Ісаєнко; голова Ради молодих працівників космічної галузі України Станіслав Цигічко; академіки дослідницьких установ Національної академії наук України – Юрій Шемшученко та Ярослав Яцків; генеральний директор виробничого об’єднання «Київприлад» Олександр Осадчий; завідувач кафедри АКСУ НАУ Валерій Азарсков, представники Українського науково-технологічного центру, студенти, викладачі й дослідники.
Володимир Ісаєнко на пленарному засіданні зазначив: «Космічна сфера є ключовим ринком, де держава може створювати умови для інновацій та втілювати їх у життя. Україна входить в п’ятірку провідних космічних країн світу та бере активну участь у різноманітних міжнародних космічних програмах. Я хотів би підкреслити, що сьогодні на порядок денний виходить потреба створення нових концепцій ЗВО, зокрема таких, що передбачають перетворення класичних університетів на університети інноваційного типу (дослідницькі та підприємницькі).
Комерціалізація результатів наукової та інноваційної діяльності значною мірою сприятиме формуванню системи багатоканального фінансування. Університет отримає можливість не лише розробляти, але й упроваджувати у масове виробництво високі технології. Експорт створених в Університеті високих технологій стане важливою складовою економіки освітянської діяльності», – наголосив він.
Павло Дегтяренко вбачає розвиток інноваційних проектів пов’язаних із супутниковим зв’язком, що передбачає вирішення проблемних питань із закордонними партнерами у створенні космічної системи зв’язку.
Зосередження релевантної наукової діяльності у розробці космічних ракет-носіїв та ракетно-реактивному озброєнні, - на думку Олександра Кушнарьова - першого заступника генерального конструктора – генерального директора з системного проектування державного підприємства «Конструкторське бюро «Південне» ім. М.К. Янгеля» є пріоритетним напрямом оновлення галузі.
Відвідувачі форуму, запрошені гості та організатори дійшли згоди у необхідності становлення регіональних та міжрегіональних науково-технологічних кластерів, розвитку наукової та інноваційної кооперації, без якої сьогодні неможливо ефективно діяти в глобальному науково-технологічному просторі.
З цією метою, комплексний моніторинг науково-технічного потенціалу космічної галузі України сприятиме розробці та практичній реалізації організаційних та економічних механізмів концентрації галузевих ресурсів на комерціалізації та тиражуванні перспективних вітчизняних технологій.
Національний авіаційний університет поділяє та втілює в своїй діяльності ідеї гуманності та відповідальності, під егідою яких мають розвиватися сучасні авіаційні та космічні технології.
Під час відкриття другого дня форуму, між НАУ та Молодіжним аерокосмічним об’єднанням «Сузір’я» було підписано Угоду про партнерство та співробітництво.
Подальше обговорення головних тем Форуму відбулося під час роботи чотирьох секцій з метою пошуку нових інноваційних ідей та перетворення їх в перспективні проекти ракетно-космічної техніки та космічні стартапи.
Інноваційний космічний форум «SPACEON NOW»став рушійною силою smart-змін в Україні та об’єднав небайдужих людей, що працюють для розвитку космічного сектору.