Заголовок: Гостинно зустрічав «Артек»
Дата: 24/05/2018
URL: https://nau.edu.ua/ua/news/1/5/gostinno-zustrichav-artek.html
==================================================

23 травня 2018 р. Навчально-науковий інститут неперервної освіти забезпечив участь Національного авіаційного університету у «ярмарку професій», що відбувався у Міжнародному дитячому центрі «Артек» у Пущі-Водиці. Модератори заходу – Київський міський та Подільський районний центри зайнятості.
В імпровізованому профорієнтаційному містечку «Місто майбутнього», на вулиці Робототехніки, панувала атмосфера щасливого дитинства для школярів з різних куточків України. Після відвідин профорієнтаційного містечка співробітники університету отримали глибокі враження та відчуття затишку і тепла, переконавшись ще раз, що прекрасне – не має меж.
Учасниками заходу стали близько 600 учнів 8–11 класів, для яких науковці НАУ провели майстер-класи та презентували діяльність нашого улюбленого вишу.
Заступник директора з навчальної роботи ННІНО С. Черіпко та завідувач кафедри аеронавігаційних систем ННІАЕТ В. Ларін привітали учасників заходу та передали щирі слова вітання від ректора В. Ісаєнка й колективу університету, а потім презентували діяльність навчального закладу. Відвідувачів цікавила історія університету, його сьогодення, особливості організації навчально-виховного та наукового процесу, вивчення іноземних мов, міжнародне співробітництво та програми, організація дозвілля та соціальні програми для студентів, як отримати другий диплом, різні форми навчання, умови навчання на кафедрі військової підготовки, проходження практики та працевлаштування.
Учнів запросили на підготовку до ЗНО, День відкритих дверей (09.06.2018), до участі у безкоштовних освітніх проектах: «Літня школа–2018» (4–13.06.2018) та «Пробне ЗНО–2018» (09.06.2018). Адже це сприятиме їх правильному професійному вибору, адаптації до навчання у вищій школі та досягненню високих результатів загальнонаціонального ЗНО. Представники університету надавали старшокласникам індивідуальні консультації щодо вступу, знайомили із Правилами прийому до НАУ та особливостями вступної кампанії–2018.
Неабияке захоплення викликали в учнів майстер-класи: «Навігація та безпека авіаційних комплексів» (керівник – зав. кафедри аеронавігаційних систем ННІАЕТ, д. т. н., професор В. Ларін); «Інтернет речей» (керівники – к. т. н., ст. викладач М. Бідний та к. т. н., ст. викладач Д. Навроцький з кафедри електроніки ННІАЕТ); «Тренажер «Авіоніка»» (керівник – к. т. н., доцент кафедри авіоніки ННІАЕТ В. Романенко) та «Аерокосмічні системи управління» (керівник – к. т. н., доцент кафедри аерокосмічних систем управління ННІАЕТ В. Кириченко).
У «Місті майбутнього» представники ЗВО провели багато цікавих майстер-класів, проте перлиною заходу стала презентація В. Ларіним безпілотного літака М10–2У1 «ОКО» – учбової модифікації виробу М10–«ОКО», прийнятого на озброєння ЗСУ у 2016 році. Моделі БЛА, виготовлені НВЦБА «Віраж» НАУ, мають гарні технічні характеристики.
Адміністрація Київського міського центру зайнятості та Міжнародного дитячого центру «Артек» подякувала представникам університету за активну участь у профорієнтаційному заході та відзначила подяками за традиційно високий рівень проведення профроботи, що формує в учнівської молоді свідомий вибір професії.