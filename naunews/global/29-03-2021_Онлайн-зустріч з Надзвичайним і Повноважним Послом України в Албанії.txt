Заголовок: Онлайн-зустріч з Надзвичайним і Повноважним Послом України в Албанії
Дата: 29/03/2021
URL: https://nau.edu.ua/ua/news/2021/3/onlayn-zustrich-z-nadzvichaynim-i-povnovazhnim-poslom-ukraini-v-albanii.html
==================================================

Відбулась онлайн-зустріч з Надзвичайним і Повноважним Послом України в Албанії Володимиром Анатолійовичем Шкуровим, під час якої він розповів про Албанію, роботу посольства та перспективи албано-українських стосунків.
Володимр Шкуров зазначив, що «Албанія дуже активно розвивається і вже має певний статус на міжнародній арені. У 2020 році Албанія головувала в Організації з безпеки і співпраці в Європі. І українське питання було серед основних пріоритетів діяльності в ОБСЄ. Хочу зазначити, що Албанія виступає за територіальну цілісність України і підтримує наші національні інтереси, зокрема, голосує за всі наші резолюції в ООН. Албанія дуже проамериканська країна і наразі планується створення на території Албанії енергетичного хабу, що передбачає будівництво терміналу з переробки зрідженого газу та транспортування газу для країн балканського регіону та європейських країн».
Надзвичайний і Повноважний Посол України в Албанії зазначив, що українське посольство в Албанії з’явилось лише торік. «Ми вже почали співпрацювати з державними органами Албанії, з підприємцями та посольствами інших країн, наша договірно-правова база збільшується. Нещодавно підписано Меморандум про співпрацю між Торгово-промисловими палатами України і Албанії. Готуються меморандуми у сфері сільського господарства, міжнародних транспортних перевезень. Плануємо активну участь нашої країни в розбудові туристичної інфраструктури».
Володимир Шкуров зауважив, що «саме культурна дипломатія дає більше можливостей для співпраці, адже немає прив’язки до паперових домовленостей. Зараз я веду перемовини щодо організації виставки українських митців в парламенті Албанії, планую провести забіг українських спортсменів в Тирані».
Лектор також наголосив на важливості освітянської співпраці між країнами. «Ваш факультет – піонер в розбудові академічної мобільності між країнами, бо у вас уже підписана угода з Середземноморським університетом Албанії. Наразі обговорюється організація зустрічі двох міністрів освіти задля підписання меморандуму про співпрацю, що сприятиме обміну студентів та викладачів між нашими країнами. Також говоримо про виділення стипендій для студентів Албанії, які б хотіли навчатись в Україні, в першу чергу, на підготовчому відділенні».
Декан ФМВ Юрій Волошин подякував Надзвичайному і Повноважному Послу за цікаву розповідь та відверті відповіді. Він зазначив, що завдяки тісній співпраці перед спільнотою факультету відкриваються можливості як академічної мобільності з албанськими університетами, так і стажування студентів-міжнародників у посольстві.
Надзвичайний і Повноважний Посол України в Албанії запросив всіх до Албанії та підтримав ініціативу Юрія Волошина щодо стажування студентів-міжнародників у посольстві. Наостанок він зауважив, що хоч ця зустріч була у форматі онлайн, але в нього склалося відчуття, що він відвідав Батьківщину, Посол подякував за цікаві питання та побажав студентам успіхів у навчанні.