Заголовок: Національний авіаційний університет виступив співорганізатором Міжнародної конференції
Дата: 17/06/2021
URL: https://nau.edu.ua/ua/news/2021/6/natsionalniy-aviatsiyniy-universitet-vistupiv-spivorganizatorom-mizhnarodnoi-konferentsii.html
==================================================

10-11 червня у м. Наньчан провінції Цзянсі (Китайська Народна Республіка), під патронатом Міністерства освіти КНР та Народного уряду провінції Цзянсі було проведено Міжнародну конференцію «Інноваційні підходи в інтеграції виробництва і освіти та їх реалізація», співорганізатором якої виступив НАУ.
Конференція зібрала експертів, вчених та підприємців, представників підприємств, науково-дослідних інститутів з 23 країн світу – Аргентини, Білорусі, Бразилії, Іспанії, Нідерландів, Швеції, України тощо.
Через пандемію, цього року конференцію було проведено в змішаному форматі - офлайн (у Китаї) та онлайн для учасників з-за кордону.
Під час церемонії відкриття з урочистими промовами виступили Міністр освіти КНР Чень Баошен, Секретар партійного комітету провінції Цзянсі КПК Лю Ці та інші поважні гості.
Викладачі, аспіранти та студенти НАУ взяли участь у двох з шести секцій роботи конференції: «Проектування та виробництво літаків» та «Авіоніка та технології випробування», організатором яких виступив Наньчанський авіаційний університет.
Також, в рамках конференції, було обговорено міжнародну співпрацю з метою поглибленого обміну думками і переговорів щодо втілення спільних освітніх проектів.