Заголовок: Козацькому роду нема переводу
Дата: 20/10/2016
URL: https://nau.edu.ua/ua/news/2016/10/kozatskomu-rodu-nema-perevodu.html
==================================================

17 жовтня 2016 року з нагоди Дня захисника України та з метою вшанування мужності і героїзму представників Збройних сил, які боронять незалежність і територіальну цілісність нашої Батьківщини, військових традицій і звитяг українського народу відбулось засідання Центру медіації Навчально-наукового юридичного інституту.
Студент групи ПР-503М Сергій Коломієць дослідив основні етапи життя Петра Калнишевського – останнього кошового отамана Запорізької Січі, який самовіддано захищав інтереси козацького війська та України, опікувався господарським процвітанням Січі, власним коштом будував православні храми. Послідовне обстоюванням ним прав та вольностей козацьких і стало однією з причин зруйнування Запорозької Січі російськими військами в червні 1775 р. та ув’язнення Петра Калнишевського в тюрмі Соловецького острова, де він і помер на 113 році життя.
Тетяна Даценко – студентка групи ПР-402 у своїй доповіді «Величні подвиги героїв-захисників сучасної України» нагадала про пережиті українським народом страшні події, що відбулись на Сході України: збиті терористами військовий літак Іл-76 та вертоліт Мі-8 в аеропорту «Луганськ», бої за Саур-Могилу,
Іловайський котел.
Зупинилась студентка на одній з найтрагічніших та найгероїчніших подій АТО – обороні «кіборгами» Донецького аеропорту тривалістю у 242 дні, який став символом мужності та героїзму українських військових, їх самовіданності та величезної любові до Батьківщини.
Захід завершився хвилиною мовчання і сердечними побажаннями усім нам мирного неба та щасливого майбутнього незалежній Україні.
Докладно ознайомитися з доповідями студентів можна в рубриці «Молодь і закон» на сайті Навчально-наукового юридичного інституту: www.law.nau.edu.ua.