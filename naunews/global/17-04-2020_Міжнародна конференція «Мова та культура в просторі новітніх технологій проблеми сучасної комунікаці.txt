Заголовок: Міжнародна конференція «Мова та культура в просторі новітніх технологій: проблеми сучасної комунікації»
Дата: 17/04/2020
URL: https://nau.edu.ua/ua/news/2020/kopiya-berezen/mizhnarodna-konferentsiya-mova-ta-kultura-v-prostori-novitnih-tehnologiy-problemi-suchasnoi-komunikatsii/
==================================================

Актуальні питання розвитку мови і культури в умовах сучасних глобалізаційних процесів обговорили учасники V Міжнародної науково-практичної конференції «Мова та культура в просторі новітніх технологій: проблеми сучасної комунікації». Організатор – кафедра української мови та культури Факультету лінгвістики та соціальних комунікацій
Цього року захід, що відбувся в онлайн-режимі, зібрав понад 100 науковців з України, Франції, Італії, Австрії, Турецької Республіки, Латвії, Білорусі, Азербайджану, Палестини та Бельгії.
На пленарному засіданні з доповіддю про стратегії міжкультурної комунікації виступила представниця Білорусі, доцент Олена Гулевич. Доктор філософії Аккейла Самі з Палестини розповіла про ролі соціальних медіа в просуванні міжкультурного діалогу з точки зору молоді. Доцент факультету психології Бінгольського університету (Турецька республіка) Касим Татліліоглу проаналізував активність навичок аудіювання як елементу міжособистісного спілкування. Завідувач відділу граматики та наукової термінології Інституту української мови НАН України Катерина Городенська виступила з дослідженням нових явищ і процесів в українському словотворенні. Старший викладач Університету державної фіскальної служби України Ліана Науменко охарактеризувала тематичні групи лексики української мови. Голова циклової комісії педагогічних дисциплін Індустріального коледжу ДВНЗ "Український державний хіміко-технологічний університет" Мирослава Соснова доповіла про вивчення процесів формування комунікативної компетентності засобами інноваційних технологій. Аспірантка Криворізького державного педагогічного університету Тетяна Соловйова висвітлила особливості жанрової парадигматики сучасного українського політичного дискурсу.
Проведення конференції в онлайн-форматі дало можливість почути учасників з різних частин України та світу, оперативно відреагувати на запропоновані ними шляхи розв’язання наукових проблем, висловити свою думку щодо аналізованих мовознавчих і культурологічних питань. За результатами роботи конференції буде підготовлено збірник тез доповідей.