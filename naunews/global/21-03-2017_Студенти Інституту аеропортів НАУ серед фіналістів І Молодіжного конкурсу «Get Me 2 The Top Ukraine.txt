Заголовок: Студенти Інституту аеропортів НАУ серед фіналістів І Молодіжного конкурсу «Get Me 2 The Top Ukraine 2017»
Дата: 21/03/2017
URL: https://nau.edu.ua/ua/news/2017/3/studenti-institutu-aeroportiv-nau-sered-finalistiv-i-molodizhnogo-konkursu-get-me-2-the-top-ukraine-2017.html
==================================================

17 березня 2017 р. викладачі та студенти Навчально-наукового інституту аеропортів НАУ взяли участь в урочистій  церемонії оголошення фіналістів І Молодіжного конкурсу з інтер’єрного дизайну «Get Me 2 The Top Ukraine 2017», яка відбулася на території Державної резиденції «Будинок прийомів» (вул.Грушевського, 22).
Організатор конкурсу -  представництво Асоціації британського та міжнародного дизайну SBID (The Society of British and International Design) -  професійна організація, що здійснює акредитацію в індустрії дизайну інтер'єру як у Великій Британії, так і у всьому світі.
Серед гостей церемонії були   представники Посольства Великої Британії та Британської ради в Україні, профільного комітету Верховної Ради України, заступник Міністра регіонального розвитку, будівництва та житлово-комунального господарства України Лев Парцхаладзе, провідні дизайнери та виробники, викладачі профільних вищих навчальних закладів, медіа-партнери.
В конкурсі брали участь студенти та молоді спеціалісти з Києва, Дніпра, Львова, Одеси, Харкова, які представили творчі роботи за трьома номінаціями:  «Residental design», «Product design», «Public space».
Серед фіналістів конкурсу в номінації «Product design» -  студентка 5 курсу ННІАП Аліна Павленко  та випускниця ННІАП – бакалавр Марія Капустянська (нині – студентка 5-го курсу КНУБА).
Церемонія була яскравою, гости високо оцінили особливу атмосферу та можливість перебування в приміщеннях пам’ятки  архітектури – колишньому особняку Полякова, побудованого за проектом архітектора Федора  Троупянського у 1910-х роках поблизу Маріїнського палацу.
Талановита молодь України має майбутнє!