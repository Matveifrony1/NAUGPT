Заголовок: Для студентів Юридичного факультету НАУ відбувся навчальний тренінг професора Варшавського університету Йоанни Осієєвич
Дата: 01/02/2022
URL: https://nau.edu.ua/ua/news/2022/2/dlya-studentiv-yuridichnogo-fakultetu-nau-vidbuvsya-navchalniy-trening-profesora-varshavskogo-universitetu-joanni-osieevich.html
==================================================

Нещодавно, в рамках співпраці між Національним авіаційним університетом та Варшавським університетом (Польща), для студентів Юридичного факультету (ЮФ) НАУ з англійською мовою навчання, проведено тренінг на тему «ЄСПЛ як живий інструмент на прикладі захисту «сімейного життя».
Захід проводила керівник Дослідницького центру міжнародної правової комунікації, довірена особа проректора з міжнародного співробітництва Варшавського університету, адвокат, хабілітований доктор філософії в галузі права, доктор філософії в галузі прикладної лінгвістики, професор Йоанна Осієєвич.
Професор висвітлила особливості імплементації Європейської конвенції з прав людини, а також вплив рішень Європейського суду з прав людини у світлі сучасних тенденцій демократизації й гуманізації.
Крім того, Йоанна Осієєвич представила детальний аналіз концепції відкритої текстури Фрідріха Вайсмана на прикладі практики ЄСПЛ, зокрема, у справах: Тайрер проти Сполученого Королівства, Маркс проти Бельгії, Карнер проти Австрії, Козак проти Польщі.
Особливу увагу спікер приділила специфіці судового процесу у Республіці Польща та окреслила проблеми й перспективи трансформації вітчизняного законодавства відповідно до вимог Європейського Союзу.
На завершення заходу студентів ЮФ НАУ ознайомили з науковими й професійними досягненнями юриста-практика з ЄС Йоанни Осієєвич, яка займається дослідженням міжнародно-судових засобів імплементації Європейської конвенції про захист прав людини і основних свобод.