Заголовок: Завжди сучасний Тарас Шевченко
Дата: 15/03/2018
URL: https://nau.edu.ua/ua/news/1/3/zavzhdi-suchasniy-taras-shevchenko.html
==================================================

13 березня 2018 року відбулося урочисте відкриття Шевченківського березня – циклу заходів, організованих кафедрою української мови та культури Навчально-наукового гуманітарного інституту з нагоди 204-ої річниці від дня народження Т. Шевченка.
Т. Шевченко – знакова постать для України. Його творчість унікальна не тільки в українській, але й у зарубіжній літературі: у світовій практиці не було письменника, твори якого знали б напам’ять навіть ті, хто не вмів писати і читати, – зазначили організатори заходу і розповіли присутнім маловідомі факти про письменника, поінформували про особливості відзначення Шевченкового дня народження в різних регіонах України.
У програмі заходу прозвучали вірші Шевченка – уривок з поеми «Сон» (у виконанні Олександра Кулініча), поезія «У нашім раї» (Анастасія Нєвєрова), пісні «Бандуристе, орле сизий» (Євген Ропач), «Мені однаково» (Ніна Борис). Студенти також читали авторську поезію, присвячену Кобзареві (Анна Лілевман), танцювали вальс під пісню «Вітер з гаєм розмовляє» (Валерія Нюкіна і Олег Деміхов), переглянули відео «Шевченко в моїй родині».
По завершенні свята студенти поділилися враженнями від побаченого і почутого, відзначивши, що подібні заходи є потрібними та важливими: з одного боку, це можливість дізнатися щось нове, а з іншого, – гарна нагода проявити себе, свої таланти.