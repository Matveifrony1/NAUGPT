Заголовок: Представники НАУ взяли участь у прес-конференції присвяченій освіті іноземців
Дата: 07/06/2018
URL: https://nau.edu.ua/ua/news/1/6/predstavniki-nau-vzyali-uchast-u-pres-konferentsii-prisvyacheniy-osviti-inozemtsiv.html
==================================================

Щороку зростає кількість студентів з іноземних країни, які бажають здобувати вищу освіту в Україні. Про це в УНІАН заявили учасники прес-конференції «Освіта іноземців в Україні: особливості, переваги та проблематика», серед яких були проректор з міжнародного співробітництва та освіти НАУ Олександр Запорожець та начальник відділу міжнародних зв’язків В’ячеслав Тимохін.
Заступник директора Українського державного центру міжнародної освіти Олена Сулима зазначила, що важлива увага приділяється популяризації системи української освіти в усьому світі. За її словами, близько 5 млн осіб в усьому світі їдуть здобувати вищу освіту за кордон. Найбільше іноземних студентів навчається у Великій Британії, Німеччині, Австралії та Франції, але безсумнівне лідерство займають Сполучені Штати Америки. Зокрема, кожен п’ятий з п’яти мільйонів здобуває вищу освіту в США. «Кількість іноземних студентів в Україні теж постійно зростає. Станом на 1 січня 2018 року ця цифра складала 66 тис. 310 іноземних студентів. Минулого року це було 64 тис. Тобто, незважаючи на усі труднощі, з якими ми зіштовхуємось, інтерес до здобування вищої освіти в Україні постійно зростає», - повідомила Олена Сулима.
Також вона наголосила, що впродовж двох минулих років кількість українських вишів, де навчаються іноземні студенти, зріс зі 185 до 240 ВНЗ.
Приблизно 30% іноземних студентів в Україні – це громадяни пострадянських держав. Раніше багато років поспіль Азербайджан посідав перше місце за кількістю громадян, які обрали Україну для здобуття вищої освіти. «Але у 2017 році лідерство за кількістю громадян перейшло до Індії», - сказала Олена Сулима.
У першу десятку за кількістю іноземних студентів в Україні входять Індія (майже 11 тис. студенів з цієї країни), Азербайджан (7,5 тис.), Марокко (5,8 тис.), Туркменістан (4,5 тис.), Нігерія (3,5 тис.), а також Грузія, Йорданія, Єгипет, Туреччина та Узбекистан.
«Найпопулярніші спеціальності серед іноземних студентів, якщо брати у відсотковому еквіваленті, то 45% їде здобувати вищу освіту за медичними спеціальностями», - зауважила Сулима і додала, що йдеться про лікувальну справу, стоматологію, медицину та фармацію. Популярними також є менеджмент, право, економіка і будівництво. В Україні іноземці здобувають освіту трьома мовами – українською, англійською та російською. На кожну мову припадає третина студентів, які здобувають вищу освіту в країні.
Найбільше іноземних студентів навчається у Харкові – майже 20 тис., у Києві – 14 тис. та Одесі – 7,5 тис.
Начальник відділу міжнародних зв’язків Національного авіаційного університету (НАУ) В’ячеслав Тимохін навів певні дані щодо прибутку держави від навчання іноземних студентів в Україні : «Існує така цифра, що від 100 іноземних студентів за шість років навчання скарбниця нашої держави отримує близько 3 млн доларів. Це навчання, проживання, харчування. Середньозважена цифра».
Проректор з міжнародного співробітництва та освіти НАУ Олександр Запорожець розповів, що університет одним із перших запровадив в Україні англомовні проекти. Виш, за його словами, має працювати за міжнародними стандартами, тому що в авіаційній галузі України понад 80% діяльності – це міжнародна діяльність. Зараз в університеті кожна третя навчальна програма – це англомовний проект. При цьому, він зауважив, що випускники університету успішно працевлаштовуються після навчання. Зокрема, голова ради Міжнародної організації цивільної авіації (ІКАО) – штаб-квартира у Монреалі – є випускником НАУ.
Олександр Запорожець додав, що лише серед його колишніх студентів у штабі цієї організації працює три особи : «У нас величезні традиції, і наше завдання – ці традиції поширювати, зберігати, підсилювати і шукати можливо нові шляхи для того, щоб ці традиції міжнародного навчання зберігалися ».
Детальніше читайте на УНІАН:
https://press.unian.ua/press/10144736-shchoroku-zrostaye-kilkist-inozemnih-studentiv-yaki-hochut-zdobuvati-vishchu-osvitu-v-ukrajini-video.html