Заголовок: Національна ідентичність у мові і культурі
Дата: 22/05/2017
URL: https://nau.edu.ua/ua/news/2017/5/natsionalna-identichnist-u-movi-i-kulturi.html
==================================================

17-18 травня 2017 року на кафедрі іноземних мов і прикладної лінгвістики Навчально-наукового гуманітарного інституту відбулася Х Міжнародна наукова конференція «Національна ідентичність в мові і культурі», організована спільно з TESOL-Ukraine та Aix-Marseille Universite (Франція).
На пленарному засіданні учасників привітали проректор з наукової роботи НАУ Володимир Харченко та директор НН ГМІ Артур Гудманян. З доповідями виступили знані науковці та педагоги: Наталія Висоцька (Київський національний лінгвістичний університет), Наталія Овчаренко (Інститут літератури ім. Тараса Шевченка), Любов Дротянко, Сергій Ягодзінський (НАУ), Ольга Артюшкіна (Університет Екс-Марсель, м. Екс-ан-Прованс), Рената Крупа (університет Жана Мулена Ліон 3, м. Ліон, Франція), Ян Броуді (Університет Кейп-Бретона, м.Сідней, Канада).
На конференції працювали такі секції: «Культурологічна інтерпретація художнього тексту», «Проблема національної ідентичності в контексті полілогу культур», «Взаємодія національних мов сучасної Європи», «Тематика тілесного в подоланні культурних бар’єрів / Лінгвістична інтерпретація тематики тілесного».
У роботі взяли участь науковці з України, Російської Федерації, Словаччини, Польщі, Франції, Канади, США.
Конференція стала резонансною подією завдяки підвищеній увазі до національної ідентичності, потребі у консолідації етнічних суспільств, спробі створити національний ідеал та національну ідею у нових соціальних умовах, так само як і прагненню зберегти і так би мовити «відокремити» свою національну міфологію, культуру, історію, звичаї. Всі ці явища є складовими захисної реакції, що виникає у відповідь на дедалі більшу уніфікацію духовної і матеріальної культури в умовах світової глобалізації.