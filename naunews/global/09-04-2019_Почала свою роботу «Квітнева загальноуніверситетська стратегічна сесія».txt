Заголовок: Почала свою роботу «Квітнева загальноуніверситетська стратегічна сесія»
Дата: 09/04/2019
URL: https://nau.edu.ua/ua/news/2019/4/pochala-svoyu-robotu-kvitneva-zagalnouniversitetska-strategichna-sesiya.html
==================================================

Вироблення стратегічних цілей і розробка Плану дій університету – головна мета триденної «Квітневої загальноуніверситетської стратегічної сесії», що розпочала свою роботу в Національному авіаційному університеті. У роботі Сесії беруть участь досвідчені експерти освітньої та авіаційно-космічної галузі, молоді науковці та партнери НАУ.
З вітальним словом до присутніх звернулись народний депутат України Костянтин Іщейкін, Голова Державного космічного агентства України Павло Дегтяренко, директор департаменту атестації кадрів вищої кваліфікації та ліцензування Міністерства освіти і науки України Андрій Шевцов та заступник голови Наглядової ради НАУ Володимир Присяжнюк.
Ректор Володимир Ісаєнко зазначив, що «у сучасних умовах стратегічна сесія є найбільш ефективним інструментом реалізації стратегічних цілей і завдань, визначених стратегією розвитку НАУ до 2030 року. Сьогоднішня зустріч - дуже важлива для нас. Адже в період роботи сесії маємо змогу почути один одного, дізнатися про здобутки, про проблемні питання та намітити найближчі цілі. Спільними зусиллями зможемо вибудувати таку модель управління, яка б враховувала сучасні світові тенденції, українські реалії і специфіку саме нашого Національного авіаційного  університету».
З доповідями, тематика яких є найбільш актуальною для напрацювання та прийняття ефективних рішень щодо реалізації стратегії розвитку, виступили: перший проректор НАУ Валерій Козловський «Цифровізація в національному авіаційному університеті. Сучасний стан та перспективи»; проректор з міжнародного співробітництва і освіти НАУ Олександр Запорожець «Міжнародна діяльність університету: проблеми і перспективи»; директор Інституту ІКАО Галина Суслова «Сучасні підходи до підготовки фахівців авіакосмічної галузі»; декан Аерокосмічного факультету Сергій Дмитрієв «Розвиток підготовки фахівців для авіакосмічної галузі в НАУ»; завідувач кафедри аеро­дина­міки та безпеки польотів літальних апаратів Аерокосмічного факультету Сергій Іщенко «Організація льотної підготовки студентів НАУ»; завідувач кафедри логістики Факультету транспорту, менеджменту та логістики Марія Григорак «Партнерство кафедри з бізнесом та іноземними університетами як стратегічний ресурс інноваційного розвитку НАУ»; завідувач кафедри електроніки Факультету аеронавігації, електроніки та телекомунікацій Фелікс Яновський «Розвиток сучасних апаратно-програмних електронних технологій»; завідувач лабораторії Науково-дослідної частини НАУ Олександр Стельмах «Сучасні нанотриботехнології для авіаційно-космічної галузі»; директор Науково-технічної бібліотеки Вікторія Вахнован «Досягнення та перспективи розвитку науково-технічної бібліотеки НАУ»; головний лікар – авіаційний медичний експерт Авіаційного медичного центру НАУ Вадим Петлін «Особливості медичного забезпечення курсантів у відповід­ності з міжнародними нормами і правилами»; директор Київського коледжу комп’ютерних технологій та економіки НАУ Віктор Параніч «Інноваційні підходи удосконалення моделі підготовки фахівців  коледжу в контексті імплементації закону України «про вищу освіту»; професор кафедри радіоелектронних пристроїв та систем Факультету аеронавігації, електроніки та телекомунікацій Володимир Іванов «Про упорядкування лабораторної бази навчальних дисциплін»; докторант кафедри конституційного і адміністративного права Юридичного факультету Ксенія Токарєва «Роль науки в сучасному університеті»; аспірант кафедри авіаційної психології Факультету лінгвістики та соціальних комунікацій Світлана Рудік «Інтернаціоналізація вищої освіти в мультикультурному просторі»
Подальша робота учасників стратегічної сесії відбувалась в аерокосмічній, інженерно-екологічній, інформаційно-комунікаційній та соціо-гуманітарній секціях. Результати на підсумковому пленарному засіданні сесії представили Галина Суслова, Сергій Бойченко, Оксана Ільєнко та Сергій Ягодзинський, які надали пропозиції та рекомендації до проекту Плану дій з реалізації «Стратегії розвитку НАУ до 2030 року».
«Квітнева загальноуніверситетська стратегічна сесія» продовжить свою роботу 10 та 11 квітня. 10 квітня відбудуться презентації досягнень й здобутків інститутів, факультетів та відокремлених структурних підрозділів університету. А 11 квітня – День відкритих дверей НАУ та концерт «Шлях до зірок».