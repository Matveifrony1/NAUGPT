Заголовок: «День відкритих дверей» у НАУ
Дата: 23/01/2017
URL: https://nau.edu.ua/ua/news/2017/1/den-vidkritih-dverey-u-nau.html
==================================================

У суботу 21 лютого у Національному Авіаційному університеті відбувся «День відкритих дверей», на який було запрошено випускників шкіл, ліцеїв та коледжів, а також усіх охочих познайомитись з історією університету, науковими здобутками, навчально-педагогічним потенціалом одного з провідних ВНЗ України.  Свої досягнення презентували усі десять інститутів, що входять до складу університету.
У цілому «День відкритих дверей» відвідали учні більш як 60-ти шкіл не лише з Києва, а й з Фастова, Чернігова, Черкас, Білої Церкви, Василькова. Захід викликав велику зацікавленість не лише у школярів, а й у випускників коледжів, які дізнавалися про умови вступу на другий-третій курси.
З абітурієнтами та їх батьками особисто поспілкувались в.о.ректора Володимир Ісаєнко та провідні науково-педагогічні працівники навчально-наукових інститутів, представники органів студентського самоврядування.  Володимир Ісаєнко зазначив, що цей рік має певні особливості вступу та запевнив,  що вступну кампанію 2017 року у НАУ буде проведено на  найвищому рівні.
Найбільше питань у вступників викликали переваги навчання в університеті та спеціальності, які будуть актуальними через 4 роки, умови працевлаштування випускників, дозвілля студентів, наукова діяльність та участь університету в міжнародних освітніх та наукових проектах.
«Двері нашого ВНЗ завжди відкриті, тож майбутні абітурієнти можуть кожного дня приходити до нас та знайомитися з університетом, програмами, можливостями, які ми надаємо нашим студентам», - сказав відвідувачам в.о.ректора НАУ Володимир Ісаєнко. –  У НАУ постійно працює консультаційний центр, розташований у приміщенні приймальної комісії, і його працівники завжди готові надати будь-яку консультацію з питань вступу».