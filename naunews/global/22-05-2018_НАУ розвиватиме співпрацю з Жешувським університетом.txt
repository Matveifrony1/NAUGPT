Заголовок: НАУ розвиватиме співпрацю з Жешувським університетом
Дата: 22/05/2018
URL: https://nau.edu.ua/ua/news/1/5/nau-rozvivatime-spivpratsyu-z-zheshuvskim-universitetom.html
==================================================

22 травня 2018 року у Національному авіаційному університеті відбулася робоча зустріч з делегацією Жешувського політехнічного університету імені Ігнатія Лукасевича (Politechnika Rzeszowska im. Ignacego Łukasiewicza) стосовно планів подальшого розвитку двосторонньої співпраці та участі у міжнародних освітніх проектах.
З польської сторони у зустрічі взяли участь керівник відділу міжнародного співробітництва Ева Качан-Вінярска  та фахівець відділу міжнародного співробітництва Моніка Містур-Гураль, з української - проректор з міжнародної діяльності і освіти  О. Запорожець, проректор з молодіжної політики та інноваційного навчання О. Вовк, завідувач кафедри екології д.т.н., професор С.Бойченко, координатор міжнародної співпраці кафедри екології, к.т.н., доцент А. Яковлєва, студент 2-го курсу, голова СР ФЕБА Дженет Бердієва.
Під час зустрічі сторони обговорили напрямки співпраці із залучення студентів третіх країн до навчання у своїх начальних закладів, питання розвитку програми міжвузівського обміну студентами та науковцями, спільної участі у міжнародних освітніх програмах, зокрема у Програмі Європейського Союзу  «ERASMUS+».
«Національний авіаційний університет зацікавлений у співпраці з Жешувським політехнічним університетом, зокрема, в обміні студентів авіаційних спеціальностей, - зазначив проректор з міжнародної діяльності і освіти  О. Запорожець. – Насамперед тому, що у наших навчальних закладів є схожа навчальна база для підготовки таких фахівців: відповідні кафедри та школи пілотів».
Польські колеги також виявили зацікавленість стосовно залучення до програм обміну представників й інших спеціальностей.
«Приміром, в нашому університеті також здійснюється підготовка фахівців логістичних спеціальностей і цей навчальний напрям має перспективи щодо подальшого розвитку, - зауважила Ева Качан-Вінярска. – Ринок росте, ця спеціальність дуже затребувана і наш досвід, вважаю, зацікавить як наших українських колег, так і студентство НАУ».
Проректор з молодіжної політики та інноваційного навчання О. Вовк О.Вовк відзначила особливу зацікавленість НАУ щодо участі в Програмі Європейського Союзу  «ERASMUS+». «Участь НАУ та Жешувського університету в європейських освітніх програмах дозволить нам посилити свої позиції не тільки у вітчизняному освітньому просторі, а й у європейському», - підкреслила О.Вовк.
Українські та польські науковці також обговорили можливості щодо спільної роботи в напрямках академічної доброчесності, мобільності студентів та науковців, інтерактивного навчання, підвищення і контролю якості освіти, участі у спільних культурних проектах.
Користуючись нагодою О. Запорожець, від імені колективу НАУ, запросив ректора Жешувського політехнічного університету Тадеуша Марковського в святкуванні 85-ї річниці Національного авіаційного університету.