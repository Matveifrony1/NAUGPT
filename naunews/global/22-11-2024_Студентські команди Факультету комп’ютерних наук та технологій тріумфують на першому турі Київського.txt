Заголовок: Студентські команди Факультету комп’ютерних наук та технологій тріумфують на першому турі Київського турніру математичних боїв
Дата: 22/11/2024
URL: https://nau.edu.ua/ua/news/2024/11/studentski-komandi-fakultetu-komp’yuternih-nauk-ta-tehnologiy-triumfuyut-na-pershomu-turi-kiivskogo-turniru-matematichnih-boiv.html
==================================================

Команди кафедри прикладної математики Факультету комп’ютерних наук та технологій Державного університету «Київський авіаційний інститут» продемонстрували вражаючий результат, впевнено перемігши своїх суперників на математичних змаганнях найвищого рівня.
17 листопада відбувся перший тур Київського турніру математичних боїв для студентів 1–4 курсів — змагань, що вперше проводяться серед студентів вищих навчальних закладів. Організатором виступив студентський парламент Факультету комп’ютерних наук та кібернетики КНУ імені Тараса Шевченка.
Турнір проходить у форматі математичних боїв, де команди не лише розв’язують складні олімпіадні задачі, але й майстерно захищають свої рішення. Протягом чотирьох годин команда з максимум восьми учасників працює над розв’язками та готує доповіді. Під час бою команди демонструють не тільки математичні здібності, але й вміння вести наукову дискусію, коли кожне рішення проходить ретельну перевірку опонентів під наглядом компетентного журі.
Честь ФКНТ захищали дві талановиті команди:
«Асимптота успіху»: Данілова Катерина, Мозольов Олександр, Лізунов Станіслав, Коренченко Давід, Вейдемюллер Олег, Гулієва Емілія та Ліснічук Анастасія;
«Дельта»: Щербинський Дмитро, Кузьмін Олексій, Костир Нікіта та Анцибор Олексій.
За підготовку команд відповідала група досвідчених викладачів: к.ф.-м.н. Тетяна Олешко, к.ф.-м.н. Віктор Репета, к.ф.-м.н. Наталя Тупко, к.ф.-м.н. Валерій Хребет, Ангеліна Жултинська та Андрій Темніков.
«Асимптота успіху» встановила рекорд туру, здобувши перемогу над командою Факультету інформаційних технологій та математики Київського університету імені Бориса Грінченка з рахунком 53:6. Три доповіді наших студентів отримали найвищі бали від журі.
Команда «Дельта» також показала високий клас, впевнено перемігши команду фізико-технічного інституту КПІ ім. Ігоря Сікорського з рахунком 30:18. Особливо варто відзначити майстерне опонування наших студентів, які тричі не залишили суперникам жодного шансу, та блискуче розв’язання складної задачі з математичної гри в термінах лінійної алгебри.
У наступному турі на наші команди чекають гідні суперники. «Асимптота успіху» зустрінеться з командою механіко-математичного факультету КНУ, а «Дельта» змагатиметься з господарями турніру — командою Факультету комп’ютерних наук та кібернетики.
Бажаємо нашим талановитим студентам нових перемог та успіхів у наступних етапах турніру!