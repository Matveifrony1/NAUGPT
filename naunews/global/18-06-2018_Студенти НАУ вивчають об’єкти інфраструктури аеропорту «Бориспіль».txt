Заголовок: Студенти НАУ вивчають об’єкти інфраструктури аеропорту «Бориспіль»
Дата: 18/06/2018
URL: https://nau.edu.ua/ua/news/1/6/studenti-nau-vivchayut-ob’ekti-infrastrukturi-aeroportu-borispil.html
==================================================

13 червня 2018 року кафедра містобудування Навчально-наукового інституту аеропортів НАУ організувала виїзне заняття в Міжнародному аеропорту «Бориспіль» на споруджуваних об’єктах інфраструктури.
Заняття було заплановане як складова програми будівельно-технологічної практики студентів 3 курсу спеціальності 191 «Архітектура та містобудування». Напередодні керівники практики – завідувач кафедри Галина Агєєва та старший  викладач Наталія Бжезовська – познайомили студентів з історією аеропорту, етапами його розвитку. Безпосередньо в аеропорту студенти вивчили особливості сучасної організації зон тимчасового зберігання автотранспорту.
Під керівництвом співробітників служби капітального будівництва аеропорту – начальника Антоніни Петриченко, інженера технічного нагляду Євгена Медоєва (випускника факультету аеропортів КІІЦА 1980 року) – викладачі кафедри та студенти відвідали будівництво 1-ї черги багатоповерхового паркінгу на 1019 машино-місць. Тут вони ознайомилися з його об’ємно-планувальними, конструктивними та технологічними рішеннями, а також із технологією виконання окремих видів будівельних робіт, зокрема із забезпечення вогнестійкості сталевих тримальних конструкцій будівлі.
Це – найкращий варіант апробації набутих впродовж навчального процесу (6-й семестр) знань та вмінь, зокрема – проектування багатоповерхових наземних паркінгів.
Під час спілкування із співробітниками служби з капітального будівництва аеропорту обговорювалось широке коло питань, пов’язаних із розвитком аеропортів України, будівництвом об’єктів транспортної інфраструктури, перспективами працевлаштування випускників НАУ тощо.