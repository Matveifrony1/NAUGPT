Заголовок: Останній дзвоник Авіакосмічного ліцею
Дата: 31/05/2019
URL: https://nau.edu.ua/ua/news/2019/5/ostanniy-dzvonik-aviakosmichnogo-litseyu.html
==================================================

Сьогодні у ліцеїстів  Авіакосмічного ліцею ім. І. Сікорського відбулося свято останнього дзвоника. У заході взяли участь ректор Володимир Ісаєнко, проректори НАУ, директори інститутів, декани факультетів, вчителі та батьки випускників.
Володимир Ісаєнко привітав ліцеїстів та зазначив: «Перед вами відкриваються  нові можливості для реалізації мрій та планів, стоїть вибір закладу вищої освіти. Наш університет  робить все можливе, щоб наші студенти, а в подальшому, – випускники, стали успішними людьми! Наші навчальні програми є актуальними, інноваційними, насиченими глибоким розумінням сьогодення. Наші викладачі – досвідчені фахівці, яким не байдуже майбутнє їхніх студентів. Тож приєднуйтесь до команди активних, енергійних та щирих студентів Національного авіаційного університету».
Директор Авіакосмічного ліцею Галина Земляна у виступі наголосила, що цього року у ліцеї ювілейний, двадцятий, випуск і вже понад 3000 старшокласників отримали атестати і зробили крок у доросле життя.  «Сподіваюся, що ті знання, які ви засвоїли в ліцеї та які дали вам ваші педагоги – ви з гордістю понесете в майбутнє студентське життя. Маю надію, що запорукою вашого успіху стане студентський квиток НАУ».
Зворушливими були вірші, які прочитали майбутні маленькі ліцеїсти, а також теплі слова сказані на адресу вчителів від імені батьків. Важко було стримати сльози, коли зазвучала музика і випускники закружляли у вальсі. Хлопці ліцеїсти запросили до танцю класних керівників. Завершилося свято проходженням випускників під своєрідним містком із вишитих рушників. Згодом юнаки й дівчата випустили в небо блакитні повітряні кульки та білих голубів, що символізувало початок нового етапу в їх житті.