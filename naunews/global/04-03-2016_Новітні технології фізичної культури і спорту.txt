Заголовок: Новітні технології фізичної культури і спорту
Дата: 04/03/2016
URL: https://nau.edu.ua/ua/news/2016/3/novitni-texnologii-fizichnoi-kulturi-i-sportu.html
==================================================

23 лютого та 1 березня 2016 року на базі кафедри фізичного виховання та спортивної підготовки Навчально-наукового Гуманітарного інституту були проведені відкриті заняття з алтимат фрізбі із залученням представників Всеукраїнської організації «Федерація фрізбі України» та студентів і випускників НАУ. Захід проводився з метою популяризації здорового способу життя серед студентської молоді в спорткомплексі НАУ.
Алтимат фрізбі – це командний вид спорту з використанням літаючого диску. Нині у світі налічується 8 мільйонів людей, що захоплюються цим спортом. В Україні грають майже у всіх великих містах, зокрема у м. Києві є 4 команди (2 чоловічі та 2 жіночі).
З 2015 року алтимат, як вид спорту, визнаний Міжнародним Олімпійським Комітетом.
Важливо, що для занять алтиматом не потрібне дороге обладнання, або екіпіровка. Кільком гравцям знадобиться лише літаючий диск.
В основі алтимату і в його правилах закладено особливий принцип «Дух гри». Поведінка гравців є такою, що відповідає справжнім цінностям спорту. Найбільше це проявляється у повазі до гравців як своєї команди, так і команди суперника. Цікаво, що зважаючи на це, в алтиматі навіть на чемпіонатах світу не використовують суддівство, а роль суддів виконують самі гравці.