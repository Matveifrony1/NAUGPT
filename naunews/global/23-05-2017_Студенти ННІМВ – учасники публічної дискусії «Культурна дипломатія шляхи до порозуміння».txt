Заголовок: Студенти ННІМВ – учасники публічної дискусії «Культурна дипломатія: шляхи до порозуміння»
Дата: 23/05/2017
URL: https://nau.edu.ua/ua/news/2017/5/studenti-nnimv-–-uchasniki-publichnoi-diskusii-kulturna-diplomatiya-shlyahi-do-porozuminnya.html
==================================================

20 травня 2017 року студенти Навчально-наукового інституту міжнародних віднисин за сприяння Інформаційного центру ЄС ННІМВ узяли участь у публічній дискусії «Культурна дипломатія: шляхи до порозуміння» від Представництва ЄС в Україні, що відбулася в рамках Днів Європи в Україні.
Культурна дипломатія – це обмін ідеями та цінностями між культурами чи формування іміджу країни закордоном завдяки культурним подіям та проектам. В чому основна ідея цього тандему між мистецтвом та політикою? Більше того, чим культура важлива для дипломатії, та як культурна дипломатія допомагає різним націям стати ближчими один одному? Дати відповідь на ці питання і було метою зустрічі.
Студенство мало можливість відкрито дискутувати з Послом ЄС, головою Представництва ЄС в Україні Хюґом Мінґареллі про стратегію в сфері культури у ЄС, та що вона означатиме для країн-сусідів ЄС, і України зокрема. А також, що в рамках культурної дипломатії може зробити Україна для зміцнення свого іміджу в світі.
Анатолій Соловей, начальник Управління публічної дипломатії МЗС України, розказав про майбутній Український інститут та формування позитивного іміджу України за кордоном шляхом культурних подій та проектів.
Ростислав Семків, український літературознавець, критик та видавець, акцентував увагу на Українському Інституті книги, а також проблемах та особливостях інтеграції культур.
Андрій Курков, український письменник та сценарист розповів предметніше про інтеграцію української культури в європейську.
Участь наших студентів у заходах такого рівня позитивно впливає на імідж інституту та підкреслює важливість діяльності Інформаційного центру ЄС при НАУ. Адже це сприяє поширенню європейських цінностей та підвищенню рівня обізнаності українців щодо розвитку відносин між Україною та Євросоюзом у різних галузях. Спілкування з політиками, громадськими активістами, підприємцями та євроекспертами дає змогу молоді підвищувати рівень знань про Європейський Союз.
День Європи в Україні - це особливе свято, яке сповнене історичного та державотворчого значення. Адже протягом останніх років мільйони наших громадян висловили непереборне прагнення бачити Україну частиною європейської спільноти.