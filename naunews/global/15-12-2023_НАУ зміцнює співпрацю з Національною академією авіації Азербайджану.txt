Заголовок: НАУ зміцнює співпрацю з Національною академією авіації Азербайджану
Дата: 15/12/2023
URL: https://nau.edu.ua/ua/news/2023/12/nau-zmitsnyue-spivpratsyu-z-natsionalnoyu-akademieyu-aviatsii-azerbaydzhanu.html
==================================================

Голова комісії з реорганізації НАУ, в.о. ректора Володимир Шульга та директор Інституту ІКАО Олег Петровський під час візиту до Азербайджанської Республіки провели зустріч із проректором Національної академії авіації Адалятом Самедовим та виконавчим директором Інституту IATA при НАА Адилем Гасимовим.
Делегація ознайомилася з інфраструктурою, організацією навчального процесу, запровадженими процедурами навчання, було проведено зустріч із інструкторами Інституту IATA. Інститут ІАТА акредитований за двома напрямками: Competence-Based Training Assessment Center (призначений для проведення курсів у галузі перевезення небезпечних вантажів за всіма категоріями, 7.1.-7.10.) та Authorized Training Center (проведення інших курсів IATA). Особливу увагу було приділено вивченню досвіду щодо впровадження рекомендацій IATA з дотримання останніх положень ІКАО про орієнтовану на компетенції підготовку та оцінку.
Сторони обговорили можливість відкриття нових спільних програм з розвитку авіаційної галузі, визначили перспективні напрями і етапи нових проектів. Було досягнуто домовленості про подальшу співпрацю та взаємодію щодо впровадження навчальних програм IATA у Національному Авіаційному Університеті спільно з Інститутом ІКАО.