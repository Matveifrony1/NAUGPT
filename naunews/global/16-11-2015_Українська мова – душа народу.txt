Заголовок: Українська мова – душа народу
Дата: 16/11/2015
URL: https://nau.edu.ua/ua/news/2015/11/ukrainska-mova-–-dusha-narodu.html
==================================================

5-12 листопада 2015 року на кафедрі педагогіки та психології професійної освіти Навчально-наукового Гуманітарного інституту проходили святкування Дня української писемності та мови, який відзначається в Україні 9 листопада.
Рідна українська мова! В ній мудрість і пам’ять тисячоліть. У ній щирість, радощі й печаль народу, його труд  і піт, кров і сміх. Запашна, співуча, гнучка, сповнена музики і квіткових пахощів, вона встала з колін, як піднялася й наша Україна.
У всіх цивілізованих країнах державну мову  шанують, поважають і всіляко сприяють її розвиткові. Тож колектив кафедри педагогіки та психології професійної освіти ділом відповів на запитання: «Що можемо ми, українці, зробити для того, щоб українська мова стала такою ж шанованою, як інші державні мови в більшості країн світу?».
5 листопада старший куратор кафедри Л. Хоменко-Семнова організувала та провела флешмоб разом зі студентами НН ГМІ, НН ІЕБ та НН АКІ. Його мета – залучити студентів ВНЗ України до спільної акції «Я люблю рідну мову», ініційовану до Дня української писемності та мови. Акція передбачала проведення таких заходів, як: носити емблему «Я люблю рідну мову», проведення творчих вечорів на дану тематику, конкурс плакатів та презентацій.
Такі заходи – надзвичайно важливі. Вони не лише об’єднують студентів у спільній меті, але й виховують у них почуття відповідальності, гідності та патріотичної свідомості, оскільки дбати про українську державну мову – це справа кожного з нас.