Заголовок: Україна-Китай: спільному Аерокосмічному інституту – бути!
Дата: 29/05/2018
URL: https://nau.edu.ua/ua/news/1/5/ukraina-kitay-spilnomu-aviakosmichnomu-institutu-–-buti.html
==================================================

23-27 травня 2018 р. делегація Національного авіаційного університету здійснила робочу поїздку в місто Ханчжоу (провінція Сяошань, Китайська Народна Республіка) з метою ознайомлення з результатами роботи щодо створення спільного Українсько-китайського Аерокосмічного інституту. Ключовими напрямами діяльності інституту є: спільна розробка та впровадження новітніх технологій і продукції на території Китаю та України, стажування науковців і студентів, міжнародне співробітництво між університетом та підприємствами.
Делегацію Національного авіаційного університету очолив проректор з міжнародного співробітництва та освіти Олександр Запорожець. До складу делегації  увійшли керівники наукових проектів, провідні науковці університету та інститутів Національної академії наук України.
В рамках поїздки делегація НАУ ознайомилася з ходом завершальних робіт на будівельних майданчиках майбутнього інституту. Олександр Запорожець зазначає: «Зараз роботи перебувають на завершальній стадії, триває косметичне опорядження приміщень інституту. Облаштування прибудинкової території ведеться ударними темпами. Приміром, на наших очах за три дні було покладено бруківку довкола території інституту та кампусу».
Перебуваючи у Ханчжоу, представники НАУ здійснили низку ділових зустрічей зі своїми партнерами - керівництвом китайського підприємства «Zhejiang Golden Egg Science and Technology», а також з очільниками органів місцевої влади і представниками великих підприємств авіакосмічної галузі.
Так, під час зустрічі з мером району Сяошань паном Вей Да-Куінг (Wei Da-qing)мова йшла про розширення формату співпраці українських науковців з китайськими колегами та виробниками. Зокрема, мер району запропонував посприяти у налагоджені взаємовигідної співпраці між НАУ та навчальними закладами, розташованими в межах очолюваного ним району. Крім того, він пообіцяв широку підтримку в роботі Українсько-китайського Аерокосмічного інституту.
«В нашому місті Аерокосмічний інститут обов’язково має бути, і, я впевнений, він тут буде і працюватиме на благо України та Китаю», - зазначив він.
Китайські виробники відзначили високу комерційну привабливість розробок українських науковців, оригінальність технічних рішень та легкість впровадження продукту в серійне виробництво. Слід відзначити, що китайські бізнесмени організували для делегації НАУ ознайомчу екскурсію на підприємства, які готові втілювати в життя наші наукові розробки.
Зауважимо, що китайською стороною вивчається можливість впровадження чотирьох проектів – результату наукової діяльності колективу НАУ.  Протягом візиту науковці НАУ обговорили з проектними менеджерами «Zhejiang Golden Egg Science and Technology» покроковий алгоритм їх подальшої комерціалізації.
Крім того, представники української делегації обговорили та погодили з керівництвом китайського підприємства «Zhejiang Golden Egg Science and Technology» Статут новостворюваного інституту. Під час зустрічі з менеджментом компанії відбулися детальні переговори про проекти, які будуть реалізовуватися на першому етапі діяльності спільного Українсько-китайського інституту, були також окреслені подальші плани спільної роботи.
Представники «Zhejiang Golden Egg Science and Technology» ознайомили делегацію НАУ з іще одним цікавим проектом – платформою штучного інтелекту.
В інкубаційному центрі Dream town – центрі інноваційних розробок студентів, китайська сторона продемонструвала можливості місцевої наукової  молоді та запропонувала долучити до такої форми співпраці студентство НАУ. Йшлося, зокрема, про реалізацію на цій платформі стартапів студентів НАУ за рахунок китайської сторони. Робота в цьому напрямі вже триває.
Зазначимо, що офіційна церемонія відкриття Українсько-китайського Аерокосмічного інституту запланована на липень 2018 року.