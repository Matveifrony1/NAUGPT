Заголовок: Одинадцятикласники з Броварів навідали НАУ
Дата: 12/10/2017
URL: https://nau.edu.ua/ua/news/2017/10/odinadtsyatiklasniki-z-brovariv-navidali-nau.html
==================================================

10 жовтня 2017 року Центр допрофесійної підготовки Навчально-наукового інституту неперервної освіти організував екскурсію до Національного авіаційного університету для групи одинадцятикласників Броварської гімназії ім. С. І. Олійника.
Неабияке враження на майбутніх абітурієнтів  справила екскурсійна програма, під час якої учні побували у Музеї історії НАУ, дізнавшись про віхи історії та сьогодення нашого університету. З новітніми технологіями в навчальному процесі, що застосовуються при підготовці фахових диспетчерів, розповіли науковці НН Інституту аеронавігації, а  далі гостинно відчинила двері криміналістична лабораторія НН Юридичного інституту, представники якої презентували особливості підготовки майбутніх фахівців-криміналістів. У навчальному ангарі НАУ учні мали змогу на власні очі побачити сучасні літаки та гелікоптери, а також поспостерігати за елементами практичного заняття, що проводилося для студентів факультету літальних апаратів.
По завершенню екскурсії у приміщенні Приймальної комісії співробітники ННІНО   розповіли учням про перспективи навчання на підготовчому відділенні, презентували інформаційні стенди навчально-наукових інститутів та побажали вдалого професійного вибору. У свою чергу, одинадцятикласники та заступник директора з НВР Броварської гімназії О. Пастушенко подякували за захопливу екскурсію, що назавжди залишить незабутні враження про НАУ і, можливо, переконає учнів у виборі майбутнього ВНЗ.