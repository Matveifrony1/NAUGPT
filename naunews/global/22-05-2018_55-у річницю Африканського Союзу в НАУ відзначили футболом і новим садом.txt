Заголовок: 55-у річницю Африканського Союзу в НАУ відзначили футболом і новим садом
Дата: 22/05/2018
URL: https://nau.edu.ua/ua/news/1/5/55-u-richnitsyu-afrikanskogo-soyuzu-v-nau-vidznachili-futbolom-i-novim-sadom.html
==================================================

21 травня, в рамках відзначення 55-ї річниці Африканського Союзу, в Національному авіаційному університеті відбулося ряд святкових заходів.
Спершу ректорат НАУ та представники африканського континенту (юнаки з Гвінеї, Камеруну, Кот-д'івуару, Сенегалу, Конго та Анголи) висадили дерева на Алеї дружби, згодом, відбувся турнір з міні-футболу серед чотирьох команд (по дві від кожної зі сторін).
Як зазначив президент ГО «Африканська рада в Україні» й колишній випускник НАУ Діало Ісса Садіо, цими заходами розпочато святкування 55-ї річниці Африканського Союзу. «Ми посадили дерева (горіхи, яблуні), які символізують дружбу між Україною та Африкою. Думаю, що в наступному році – посадимо ще більше дерев і на території НАУ з’явиться  великий, молодий сад дружби», - сказав пан Діало.
«Свого часу НАУ був найбільшим в Україні закладом вищої освіти в якому навчалася велика кількість іноземних студентів, - зазначив проректор із міжнародного співробітництва Олександр Запорожець. - Я сам 40 років тому закінчив цей заклад, й сміливо можу сказати, що кожен п’ятий студент в нашому університеті був іноземцем. Чимало їх було з Африки, й традиція навчання африканських студентів у НАУ – продовжується. Запрошуємо й надалі ваших друзів, колег на навчання в Україну, в наш університет – ми завжди будемо щиро раді вам!»
Начальник відділу міжнародних зв’язків В’ячеслав Тимохін додав: «Чому Україна запрошує африканських студентів і чому вони найбільш бажані? Виявляється, що середньостатистичний африканський студент знає, як правило, дві-три мови! Практично за пів року  вони можуть освоїти українську та інші мови. Досвід показує, що інші іноземці на це тратять значно більше часу. Африканські студенти – легко й швидко засвоюють матеріал, безболісно вписуються та інтегруються в українську культуру й завжди є бажаними для будь-якого українського університету, і перш за все – для НАУ».
Другою частиною заходу став футбольний турнір на якому чотири команди розіграли маленьку першість по схемі «кожен із кожним». Усі команди зіграла по три гри: було по два тайми тривалістю 12 хвилин кожний із перервою в 5 хвилин. Обслуговував турнір викладач кафедри спортивної підготовки НАУ - Ігор Дейнеко (колишній професійний футболіст), котрий і тренував збірні команди НАУ. Перше місце здобула команда «НАУ-1», а друге й третє – відповідно команди «Конго» та «Гвінея».
Призи-кубки переможцям будуть вручатися 25 травня в актовій залі НАУ – саме в день урочистих святкувань річниці Африканського Союзу.
Додамо, що на ці урочистості запрошені дипломати, депутати ВРУ, представники міністерства закордонних справ, інших міністерств і громадських організацій. Запрошені також співробітники Міжнародної організації з міграції.
Крім того, організатори урочистостей обіцяють цікаву й насичену концертну програму, зокрема, запросили відому українську співачку – Гайтану.