Заголовок: У NAUHAB студенти обговорили з народним депутатом України Олександром Співаковським питання стипендій, студентського самоврядування та санації ВНЗ
Дата: 28/09/2016
URL: https://nau.edu.ua/ua/news/2016/9/u-nauhab-studenti-obgovorili-z-narodnim-deputatom-ukraini-oleksandrom-spivakovskim-pitannya-stipendiy-studentskogo-samovryaduvannya-ta-sanatsii-vnz.html
==================================================

27 вересня за ініціативи Первинної профспілкової організації студентів і аспірантів та за підтримки Наукового товариства студентів, аспірантів, докторантів і молодих вчених НАУ у просторі неформальної освіти NAUHAB (на території студентського містечка) відбулася зустріч усіх бажаючих студентів і молодих вчених із народним депутатом України, Першим заступником Голови Комітету Верховної Ради України з питань освіти та науки  Олександром Співаковським.
У зустрічі також взяли участь в. о. ректора НАУ Володимир Ісаєнко, перший проректор з адміністрування Андрій Майснер і проректор с соціальної роботи Тетяна Калита.
Олександр Співаковський під час активного діалогу зі студентами НАУ торкнувся питань розвитку вищої освіти, виборів ректора ВНЗ, основних завдань співпраці органів студентського самоврядування з адміністрацією ВНЗ і механізмів забезпечення ефективності цього процесу.
Народний депутат України також презентував свої напрацювання щодо змін до ЗУ «Про вищу освіту», які стосуються найгостріших питань життєдіяльності та розвитку «вишів» в Україні.
Почесний гість також поділився зі студентами НАУ своїми думками щодо залучення кращого міжнародного досвіду до системи вищої освіти в Україні. Зокрема, йшлося про санацію університетів як ефективну процедуру впровадження антикризових практик.
Зустріч проходила у форматі «запитання – відповідь». На запитання стосовно того, чи можна вважати аспіранта студентом, Олександр Співаковський відповів, що, враховуючи нове наповнення підготовки PhD, однозначно так – через те, що аспірант навчається перші два роки.
Наприкінці зустрічі Олександр Співаковський подякував студентам НАУ за запрошення та цікаву зустріч і висловив сподівання на постійний діалог у подальшому.
NAUHAB став майданчиком для фахових дискусій і заходів, спрямованих на активний розвиток самоврядування, науки та освіти в Національному авіаційному університеті.  NAUHAB був створений за ініціативи Наукового товариства студентів, аспірантів, докторантів і молодих вчених НАУ.
http://khersonline.net/novosti/obrazovanie/68312-spivakovskiy-rasskazal-studentam-o-stipendiyah-i-studencheskom-samoupravlenii.html
http://pravda.ks.ua/kherson_ks/important/30618-u-nauhab-studenti-obgovorili-z-oleksandrom.html
http://ksza.ks.ua/news/society/66199-u-nauhab-studenti-obgovorili-z-ospvakovskim-pitannya-osvti.html