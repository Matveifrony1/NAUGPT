Заголовок: Студенти НАУ навчаються за програмою Erasmus+
Дата: 31/03/2022
URL: https://nau.edu.ua/ua/news/2022/3/studenti-nau-navchayutsya-za-programoyu-erasmus.html
==================================================

Незважаючи на вкрай напружену ситуацію у нашій країні, студенти Національного авіаційного університету продовжують успішно навчатися за міжнародними програмами обміну.
Зокрема, на даний час триває навчання студентки Факультету економіки та бізнес-адміністрування (ФЕБА) НАУ кафедри бізнес-аналітики та цифрової економіки Волощук Дарії по програмі академічної мобільності Erasmus+ на Факультеті електронної інженерії в Еллінському Середземноморському університеті – HMU (Крит, Греція).
Навчання відбувається англійською мовою за змішаною системою: частина обраних предметів викладається дистанційно із залученням викладачів з інших університетів-партнерів HMU, інша частина – в аудиторіях університету із дотриманням усіх карантинних норм. Протягом першого місяця навчання є можливість змінювати свій навчальний план, обираючи дисципліни відповідно до своїх знань та можливостей.
Два роки тому Дарія також брала участь у програмі академічної мобільності Erasmus+, навчаючись в університеті Іспанії. «Erasmus+ – це найкраще, що коли-небудь траплялося у моєму житті. Перш за все, це безцінний досвід, розширення кола спілкування, адже за період обміну зустрічаєш та знайомишся із студентами з усього світу, можливість пізнати культуру країни, а також покращити іноземну мову, ба більше, розпочати вивчення ще однієї» – розповідає Дарія.
В рамках підтримки та допомоги під час військової загрози, студентам ФЕБА, які тимчасово виїхали за кордон, створюються умови їх залучення до програм академічної мобільності в Чехії та Грузії.
Пишаємось нашими студентками та бажаємо подальших успіхів!