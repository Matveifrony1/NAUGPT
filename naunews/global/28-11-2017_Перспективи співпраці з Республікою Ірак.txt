Заголовок: Перспективи співпраці з Республікою Ірак
Дата: 28/11/2017
URL: https://nau.edu.ua/ua/news/2017/11/perspektivi-spivpratsi-z-respublikoyu-irak.html
==================================================

28 листопада 2017 року відбувся візит Міністра транспорту Республіки Ірак Казема Фінджан Аль-Хамамі до Національного авіаційного університету. Міністра супроводжували Перший Секретар Посольства Республіки Ірак в Україні Махір Сабах Хаді Аль-Нажжар, Директор канцелярії Міністра транспорту Длір Делшад, Радник Міністра транспорту по зв’язкам зі ЗМІ Самер Джавад Галеб та начальник авіаційної служби Миран Фарид Бек. Делегацію зустріли проректор з міжнародного співробітництва Валерій Чепіженко, проректор з навчальної та виховної роботи Тамара Іванова, директор НН АКІ Сергій Дмитрієв, завідувач кафедри льотної експлуатації повітряних суден Сергій Іщенко, начальник Відділу міжнародних зв’язків В’ячеслав Тимохін, директор Центру міжнародної освіти Ольга Шевченко та представники Укрспецекспорту.
Валерій Чепіженко привітав гостей. Проректор зробив для гостей короткий екскурс у підготовку широкого спектру авіаційних фахівців для багатьох країн світу, у тому числі, й для Іраку; так, на сьогодні в Національному авіаційному університету на різних спеціальностях навчаються близько 40 студентів з цієї країни. Казем Фінджан Аль-Хамамі подякував за теплий прийом і запропонував обговорити можливу активізацію співробітництва в освітній сфері. Днями, розповів міністр, Республіку Ірак відвідала офіційна делегація Верховної Ради України. Метою візиту було відновлення авіарейсу «Багдад – Київ»; перемовини завершилися успішно. Зважаючи на це, з’явився додатковий попит на підготовку пілотів для цієї мети в Україні.
Національний авіаційний університет, як відомо, відновив у минулому році підготовку пілотів на своїй базі; також подібну підготовку здійснюють його відокремлені підрозділи – Кіровоградська льотна академія та Кременчуцький льотний коледж. Тож Республіка Ірак зацікавлена у навчанні своїх студентів у НАУ для обслуговування цього авіарейсу, а у перспективі – авіаційної галузі країни загалом.
Окреме зацікавлення гостей викликали мова викладання профільних та загальних дисциплін, термін навчання на підготовчому відділенні, вартість навчання та проживання в Україні, кваліфікація майбутніх фахівців та придатність диплома НАУ в інших країнах.
Національний авіаційний університет зобов’язався підготувати комерційну пропозицію і надіслати її партнерам. Сторони продовжуватимуть підтримувати контакт через посольство.