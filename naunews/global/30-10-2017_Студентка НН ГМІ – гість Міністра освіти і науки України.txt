Заголовок: Студентка НН ГМІ – гість Міністра освіти і науки України
Дата: 30/10/2017
URL: https://nau.edu.ua/ua/news/2017/11/studentka-nn-gmi-–-gist-ministra-osviti-i-nauki-ukraini.html
==================================================

18 жовтня 2017 року Міністр освіти і науки України пані Лілія Гриневич прийняла в стінах МОН координатора і автора проекту Школи громадянської участі «Агенти змін» студентку магістра кафедри авіаційної психології Навчально-наукового гуманітарного інституту Катерину Клюзко.
Школа «Агенти змін» – це перший всеукраїнський проект, метою якого є виховання громадянської свідомості учнівської молоді шляхом неформального інтерактивного навчання, що втілюється з 2015 року. Ця школа є унікальною і вперше діє в нашій державі.
На зустрічі разом з командою тренерів і випускників школи – учнів з усієї України від 13-16 років, що втілювали свої соціальні проекти протягом року, учасники мали можливість презентувати себе і коротко розповісти про ідеї, над якими працювали у рамках школи. Юні гості  вільно і відкрито спілкувалися з міністром. Лілія Михайлівна цікавилася їхньою думкою з приводу нової школи, запитувала про необхідні для впровадження зміни та уважно вислуховувала всі пропозиції.
Лілія Гриневич не залишала без уваги жоден учнівський коментар і з більшістю погоджувалася. За словами координатора школи Катерини, було помітно, що ті ідеї і цінності, які міністр закладала у концепцію «Нова українська школа», збігалися з тим, про що говорили діти.
На зустрічі Катерина розповіла про методи роботи та впровадження інновацій в Школі громадянської участі «Агенти змін», що діють з 2015 року в рамках Всеукраїнських наукових профільних шкіл НЦ «Малої академії наук». Пані Міністр поділилася концепцією «Нової школи» в Україні та підтримала починання української молоді.
Катерина Клюзко зауважила, що сьогодні в Україні є необхідність в побудові дієвої системи громадянської освіти, яка б об’єднувала різні державні і недержавні інституції.
Школа «Агенти змін» дає можливість молоді увійти в простір громадянського суспільства, зайняти більш активну позицію серед своїх однолітків, сформувати в собі вміння і компетенції жити в громадянському демократичному суспільстві.
Ми пишаємося патріотизмом наших студентів, які усвідомлюють безмежні можливості власної особистості, бажаємо їм терплячості та віри!