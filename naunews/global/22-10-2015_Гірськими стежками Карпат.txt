Заголовок: Гірськими стежками Карпат
Дата: 22/10/2015
URL: https://nau.edu.ua/ua/news/2015/10/girskimi-stezhkami-karpat.html
==================================================

У 2015 році ми, 35 студентів 2 і 3 курсів освітнього напряму «туризм» Навчально-наукового інституту Міжнародних відносин, зустріли Всесвітній День туризму в Карпатах. Під керівництвом доцентів кафедри країнознавства і туризму С. Фокіна і Л. Ткачук був успішно здійснений спортивний туристичний похід за маршрутом: метеостанція Пожежевська - сходження на Говерлу - оз. Несамовите.
Нам було цікаво дізнатися про важливість роботи метеостанцій. Кожні три години працівники станції Пожежевська виходять в ефір. Вони передають дані про температуру, атмосферний тиск, швидкість і напрямок вітру, хмарність, барометричні тенденції та інші дані в Український гідрометцентр для того, щоб скласти карту прогнозів. Взимку розраховують прогноз лавин.
Особливою подією стало сходження на Говерлу (2061 м). Для когось воно було першим, але бурхливі емоції були у всіх. На вершині дух захоплювало! Адже ми не здались і подолали цей складний шлях!
Останнім випробуванням було сходження на оз. Несамовите. Незабутніми залишаться для нас ці 14 км, в дощ і туман гірськими стежками!
Цього року сходження було особливо важким, але це була дуже добра практика. Ми навчилися розпалювати вогнище під час дощу, виживати в непростих умовах. Досвідчені керівники передали нам свій багатий досвід. Побільше б таких практик за межами аудиторій. Спортивний туризм є своєрідним відпочинком. Бо поки ти не відчуєш на собі всі складності походу, ніколи не зрозумієш суті туризму. Ми щиро дякуємо Сергію Павловичу Фокіну та Леонілі Миколаївні Ткачук за увагу, допомогу і нові незабутні враження!
Анастасія Тертична, група ТУ-315