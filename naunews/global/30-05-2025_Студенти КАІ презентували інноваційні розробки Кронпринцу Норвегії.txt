Заголовок: Студенти КАІ презентували інноваційні розробки Кронпринцу Норвегії
Дата: 30/05/2025
URL: https://nau.edu.ua/ua/news/2025/5/23987.html
==================================================

Під час офіційного візиту до Києва
Кронпринц Норвегії Гокон
відвідав виставку технологічних розробок студентів провідних київських закладів вищої освіти. Захід проходив у Національному технічному університеті України «Київський політехнічний інститут імені Ігоря Сікорського», який приймав високопоставлену делегацію разом з представниками КАІ та Київського національного університету імені Тараса Шевченка.
На виставці були представлені найсучасніші студентські розробки у сфері безпілотних систем, засоби радіоелектронної боротьби та протиповітряної оборони для протидії дронам, а також наземні роботизовані комплекси.
Серед експонатів
— електричні ноші, роботизовані платформи для розмінування та логістики, біонічний протез і пристрої для моніторингу довкілля.
Студенти КАІ продемонстрували
широкий спектр інженерних розробок, що включав безпілотні літальні апарати, системи дистанційного підриву, лабораторне обладнання та стабілізаційні платформи для дронів. Особливу увагу привернули ударний БПЛА-камікадзе ATOM, бойова система LIS з lidar-активацією та ракета DEIMOS-M для боротьби з ворожими дронами.
Крім військових розробок
, студенти представили стенд для
тестування двигунів, розтягувальну машину для дослідження пластикових матеріалів і дві версії гіростабілізованих платформ. Усі представлені проєкти виконані студентами та молодими інженерами, більшість із яких уже мають готові прототипи.
Виставка підтвердила високий рівень інноваційного потенціалу українських студентів та їхню готовність створювати технології, що відповідають сучасним викликам. Багато розробок потребують фінансування для подальшого тестування чи запуску серійного виробництва.