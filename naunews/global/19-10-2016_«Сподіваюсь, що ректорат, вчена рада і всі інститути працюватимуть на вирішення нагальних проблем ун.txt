Заголовок: «Сподіваюсь, що ректорат, вчена рада і всі інститути працюватимуть на вирішення нагальних проблем університету», - в. о. ректора НАУ Володимир Ісаєнко звернувся до трудового колективу ІКІТ
Дата: 19/10/2016
URL: https://nau.edu.ua/ua/news/2016/10/spodivayus-shcho-rektorat-vchena-rada-i-vsi-instituti-pratsyuvatimut-na-virishennya-nagalnih-problem-universitetu-v-o-rektora-nau-volodimir-isaenko-zvernuvsya-do-trudovogo-kolektivu-ikit.html
==================================================

«…Розбудова національної системи ІТ освіти, забезпечення її інноваційного розвитку, приведення у відповідність зі світовими стандартами – визначають пріоритетну  політику української держави» - директор ІКІТ О. Юдін
18 жовтня в. о. ректора Національного авіаційного університету Володимир Ісаєнко зустрівся з трудовим колективом та студентами Інституту комп'ютерних інформаційних технологій (ІКІТ) для обговорення ключових проблем та визначення шляхів роботи в майбутньому.
Першим з презентацією інституту та звітом про роботу виступив його директор Олександр Юдін:
«Наш інститут об’єднує 8 кафедр, 2 науково-дослідні лабораторії, що дає підстави сподіватися на його офіційне перейменуванню в Науково-навчальний. Слід підкреслити, що кожен 5-й студент-контрактник навчається в ІКІТ. На І курс інституту зараховано складає 25% загальної кількості прийнятих в цьому році студентів. На ІІ курс зараховано 126 осіб, що складає 38% загальноуніверситетської кількості. Нині 6 випускників нашого інституту працюють у керівництві Microsoft Ukraine, що дає нам змогу безкоштовно просертифікувати там 8 викладачів».
Завершуючи  свій виступ О. Юдін підкреслив:
«З кожним новим віянням у керівництві ми очікуємо поліпшень, розуміння важливості нашої сфери діяльності. А отже і відповідного фінансування. Ми хочемо довести, що Національний авіаційний університет підтверджує освітній стандарт на професійному рівні».
Перше, що згадав в. о. ректора НАУ Володимир Ісаєнко у своєму виступі – питання заробітної плати:
«Після блискучої доповіді директора ІКІТ вже нічого додати –  інститут працює дуже добре. Проте виникає питання: «Чому ж тоді у фахівців з ІТ-галузей така невелика заробітна плата? Може, ми десь недопрацьовуємо?». І відповідь на це запитання є: нашому університету треба знайти партнерів, бажано – зарубіжних. Для цього потрібно оновити технічну базу, що сприятиме реалізації дослідницьких матеріалів. Відомо також, що в багатьох країнах практикується отримання студентом подвійного диплому, і ми маємо дедалі ширше запроваджувати це і в нашому університеті».
Також Володимира Ісаєнко запропонував вихід із ситуації, пов’язаної з низьким показником іноземних студентів:
«Згідно зі статистикою, в ІКІТ навчається дуже мало іноземних студентів. А що таке іноземці? Це той ресурс, що може забезпечити найбільший внесок. Чому ж люди з інших країн їдуть навчатися не до нас? Навіть на вітчизняному ринку з питань ІТ ми посідаємо 5-е місце. Я вважаю, що нам потрібно збільшити фінансування, зокрема придбати нове обладнання задля поліпшення роботи та ефективності навчання, тобто накопичувати потенціал, що зробить наш університет привабливим не тільки для наших, але й для іноземних студентів».
Галина Литвинська, завідувач лабораторією кафедри інженерії програмного забезпечення порушила таке питання:
«Ви описали перспективу на завтрашній день, але їсти хочеться сьогодні. Давайте про наболіле – про заробітну плату. Найчастіше так буває – приходить працівник і просить надбавку. Ні аргументуючи, ні підраховуючи, чи заробив він її? Ми ж пішли від протилежного.
Ми
заробили
, і тільки потім підрахували кафедрою, не беручи до уваги іноземців, аспірантів і студентів, які здобувають другу освіту, що наші працівники мають отримати премію в загальній сумі 6 мільйонів гривень. Ми не говоримо: «Віддайте нам все», але якби виплатили хоча б частину, то була б зацікавленість працювати далі».
В. о. ректора НАУ запропонував рішення цього питання:
«Для початку ми подивимося та у разі потреби підрахуємо з вашим директором баланс, хто скільки заробив, врахуємо витрати по університету, визначимо, які ресурси залишаться і виведемо стабільну цифру надбавки на особу».
Спілкування з трудовим колективом ІКІТ тривало близько трьох годин. Було піднято дуже багато питань. На ряд із них учасники запропонували певні рішення. Діло за їхньою реалізацією.