Заголовок: Ректор НАУ Максим Луцький у складі делегації українських освітян відвідав Грузинський авіаційний університет
Дата: 22/07/2021
URL: https://nau.edu.ua/ua/news/2021/7/rektor-nau-maksim-lutskiy-u-skladi-delegatsii-ukrainskih-osvityan-vidvidav-gruzinskiy-aviatsiyniy-universitet.html
==================================================

Делегація Міністерства освіти і науки України на чолі з Міністром Сергієм Шкарлетом продовжує свій робочий візит до Грузії.
Сьогодні ректор НАУ Максим Луцький, як член делегації, взяв участь у зустрічі з ректором Грузинського авіаційного університету Серго Тепнадзе.
Серго Тепнадзе, доктор технічних наук, інженер-пілот, професор, академік Грузинської інженерної академії та Міжнародної транспортної академії, свого часу з відзнакою закінчив Київський інститут інженерів цивільної авіації (наразі НАУ).
Українську делегацію ознайомили з матеріально-технічною базою університету та Науково-дослідним центром, які знаходяться у місті Тбілісі, а також з можливостями Факультету льотної підготовки Грузинського авіаційного університету у м. Телаві, де студенти університету проходять льотну практику.
Сергій Шкарлет окреслив можливості гармонізації освітніх програм для академічної мобільності студентів і викладачів, та зазначив важливість підготовки висококваліфікованих фахівців в цілому.
Максим Луцький, в свою чергу, розповів про технічний, освітньо-науковий, кадровий потенціал Національного авіаційного університету та окреслив можливості спільного навчання, перепідготовки і підвищення кваліфікації фахівців авіаційної галузі обох країн.