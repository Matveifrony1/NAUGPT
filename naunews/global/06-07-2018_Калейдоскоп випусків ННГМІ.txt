Заголовок: Калейдоскоп випусків ННГМІ
Дата: 06/07/2018
URL: https://nau.edu.ua/ua/news/1/7/kaleydoskop-vipuskiv-nngmi.html
==================================================

5 липня 2018 р. у Навчально-науковому гуманітарному інституті відбулися випуски молодих фахівців, які завершили навчання за освітнім ступенем «Бакалавр». Феєрія позитивного настрою, квітів, усмішок, поцілунків, обіймів, музики, відеопрезентацій, сліз від розлучення із альма-матер – таким запам’ятають цей день наші випускники, їхні батьки та викладачі.
Усе розпочалося о 10 годині в затишному залі Музею НАУ. Випускники спеціальності «Психологія» запропонували завершення навчання відсвяткувати саме в стінах славнозвісного музею.
У той же час випускники спеціальності «Філологія» вже готувалися до свята в актовій залі НАУ. Іскрометний гумор, теплі погляди і слова супроводжували кожен виступ, а також відео та фото, які ілюстрували студентське життя.
Не встигли просохнути сльози зворушення та смутку на очах наших випускників і співробітників, як свою частину свята розпочали випускники спеціальності «Соціальна робота» та «Соціологія». Настав їхній час отримувати довгоочікувані дипломи про вищу освіту.
І на завершення святкового марафону о 12 годині в святково прикрашеній Актовій залі зібралися випускники спеціалізації «Практична психологія». Єднання вчорашніх студентів і викладачів, сум від прощальних слів та надія на щасливе майбутнє визначили контекст святкового дійства.
На урочистостях гостями Навчально-наукового гуманітарного інституту були проректор з навчальної роботи А. Гудманян та проректор з молодіжної політики  та інноваційного навчання О. Вовк. Теплими словами вони підтримали молодих фахівців та висловили надію, що їхні успіхи незабаром доповнять скарбницю досягнень університету.
Такий формат випусків дає право назвати наше свято Калейдоскопом випусків інституту. На завершення випускники отримали сердечне запрошення продовжити навчання в Національному авіаційному університеті за освітнім ступенем «Магістр».
До нових зустрічей, наші випускники!