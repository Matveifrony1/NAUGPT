Заголовок: У Національному авіаційному університеті відбулась урочиста посвята першокурсників у студенти
Дата: 30/08/2021
URL: https://nau.edu.ua/ua/news/2021/8/u-natsionalnomu-aviatsiynomu-universiteti-vidbulas-urochista-posvyata-pershokursnikiv-u-studenti.html
==================================================

Сьогодні в Національному авіаційному університеті відбувся урочистий захід - посвята першокурсників у студенти.
Вітали НАУвців ректор університету Максим Луцький, а також низка поважних гостей. Зокрема, Віце-прем'єр-міністр України – Міністр з питань стратегічних галузей промисловості України Олег Уруський, Міністр освіти і науки України Сергій Шкарлет, Міністр захисту довкілля та природних ресурсів України Роман Абрамовський, Державний секретар Кабінету Міністрів України Олександр Ярема, Голова підкомітету з питань вищої освіти Кабінету Верховної Ради України з питань освіти, науки і інновацій, член Наглядової ради НАУ Юлія Гришина,
Заступник голови Наглядової ради НАУ Богдан Торохтій, виконувач обов’язків директора ДП «Украерорух» Андрій Ярмак; Генеральний директор ДП «Антонов» Сергій Бичков, також Голова громадської організації «Спілка ректорів закладів вищої освіти України» Петро Куліков, Голова Солом’янської районної в місті Києві державної адміністрації Ірина Чечотка, Віце-президент Національного олімпійського комітету, керівник спортивного товариства «Динамо» Віктор Корж та інші.
Вітаючи студентів і, зокрема, першокурсників НАУ ректор Максим Луцький, підкреслив, що родина університету збільшилася цього року майже на 5000 здобувачів освіти.
«До нашої сім’ї університету у цьому році додалось майже п’ять тисяч студентів. Я всім першокурсникам бажаю успіху, а головне, що б ви не втрачали час, бо він дуже швидко плине», - сказав він у вітальній промові.
Віце-прем'єр-міністр України Олег Уруський, вітаючи НАУвців, зазначив, «що вони зробили правильний вибір, обравши професію авіаторів», адже за «високотехнологічними галузями нашої промисловості є майбутнє держави».
«Уряд робить сьогодні дуже багато, щоб підтримати і престиж професії авіаторів, і ви, напевно, вже чули, що ми вперше замовили літаки «Антонов-178» для потреб Міноборони, і в цьому році ми продовжимо це робити. Також сподіваємося, за кілька днів, 1 вересня, уряд затвердить державну програму підтримки авіаційної промисловості на 2021-2031 роки», - зауважив він.
До першокурсників НАУ звернувся й Міністр освіти і науки України Сергій Шкарлет. Він побажав студентам успішно «пройти марафон» здобуття вищої освіти, а НАУ назвав гордістю української держави.
«З гордо піднятою головою крокуйте до кінця. У вас все вийде», - дав першокурсникам настанову Міністр.
Генеральний директор ДП «Антонов» Сергій Бичков привітав присутніх та подарував університету улюблену фігуру геніального конструктора Антонова Олега Костянтиновича - «Статую Ікара» і пам’ятний знак на честь тридцятиріччя всесвітньовідомого літака «Мрія».
Народна депутат України Юлія Гришина, своєю чергою, привітала студентів і викладачів НАУ з тим, що університет поточного року продемонстрував рекордні показники набору абітурієнтів.
«Ми всі констатуємо той факт, що НАУ розправив крила і знову став провідним закладом освіти України. Я приведу два факти: НАУ став четвертим університетом країни за кількістю вступників, і це - перемога, друзі. І друга перемога: за останні 5 років кількість вступників до НАУ є рекордною, і це свідчить про роботу адміністрації на непохитний авторитет університету серед усіх ЗВО країни», - підкреслила вона.
Інші почесні гості також приєдналися до привітань та побажань.
Двом найкращим (за результатами вступної кампанії) студентам-першокурсникам, ректор Максим Луцький і міністр освіти Сергій Шкарлет вручили символічний студентський квиток для усіх першокурсників НАУ, засвідчивши його своїми підписами.
Ще одним подарунком для гостей свята стала святкова розважальна програма за участі Народного артиста України Іво Бобула, Народного артиста України, Лауреата Національної премії України імені Т. Шевченка Володимира Гришка, танцювальних колективів Papa Dance та MGL – Crew, співачок lia і LALIKO, а також команда «Ліги сміху «ОГО».