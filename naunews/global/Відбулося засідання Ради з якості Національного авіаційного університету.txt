Заголовок:Відбулося засідання Ради з якості Національного авіаційного університету

Дата: ----------
URL: https://nau.edu.ua/ua/news/2024/3/vidbulosya-zasidannya-radi-z-yakosti-natsionalnogo-aviatsiynogo-universitetu.html
==================================================
Відбулося засідання Ради з якості Національного авіаційного університету
5 березня 2024 року в залі засідань Вченої ради Національного авіаційного університету відбулося засідання Ради з якості освітньої діяльності та якості вищої освіти.

У засіданні взяли участь в.о. голови Ради з якості — проректор із навчальної роботи Анатолій Полухін, проректори, керівники навчальних структурних підрозділів університету та представники органів студентського самоврядування, загалом – 31 із 44 членів Ради з якості.

Першим питанням, яке розглядала Рада з якості, були особливості організації навчального процесу в 2023-2024 навчальному році. Зокрема, обговорювалися питання врахування умов воєнного часу, відновлення очного навчання всіх курсів з 01 квітня 2024 року, запровадження мораторію на відкриття нових освітніх програм та скорочення малокомплектних академічних груп, а також врегулювання роботи викладачів за сумісництвом. 

Проректорка із міжнародного співробітництва і освіти Ірина Зарубінська та директорка Навчально-наукового інституту міжнародного співробітництва та освіти Ольга Шевченко прозвітували про результати виконання діючих в університеті програм міжнародної академічної мобільності та створення нових можливостей для студентів та викладачів у цьому напрямку.

Також на засіданні Ради з якості була заслухана інформація про стан дотримання принципів академічної доброчесності в Університеті та про роботу Ради роботодавців на рівні факультетів і Університету. Крім того, секретар Ради з якості, начальник відділу моніторингу якості вищої освіти Андрій Гізун, повідомив про початок перемовин між НАУ та Товариством з обмеженою відповідальністю «ПЛАГІАТ» щодо укладання договору на використання автоматизованої системи виявлення текстових збігів та запозичень StrikePlagiarism з липня 2024 року.