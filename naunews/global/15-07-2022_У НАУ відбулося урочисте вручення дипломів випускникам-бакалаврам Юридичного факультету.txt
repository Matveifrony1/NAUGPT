Заголовок: У НАУ відбулося урочисте вручення дипломів випускникам-бакалаврам Юридичного факультету
Дата: 15/07/2022
URL: https://nau.edu.ua/ua/news/2022/7/u-nau-vidbulosya-urochiste-vruchennya-diplomiv-vipusknikam-bakalavram-yuridichnogo-fakultetu.html
==================================================

13 липня, у залі засідань Вченої ради Національного авіаційного університету, відбулася урочиста церемонія вручення дипломів бакалаврів випускникам Юридичного факультету (ЮФ) НАУ.
На початку заходу з вітальним словом до присутніх звернулася проректор з гуманітарної політики та інновацій Світлана Тімкіна. «Ви - наші випускники, талановиті та амбіційні, цілеспрямовані та креативні, були і є гордістю, і надією Національного авіаційного університету. Ми віримо в кожного з вас! Бо, всупереч сучасним викликам, новим умовам навчання, ви впевнено та непохитно крокували до своєї мрії і досягли її» - зазначила вона.
На завершення виступу Світлана Юріївна запросила випускників на відзначення 90-річчя НАУ та вручила грамоти від ректора університету Максима Луцького випускницям ЮФ Вікторії Кириченко та Ірині Осадченко за активну участь у науково-дослідній роботі та громадському житті.
Своєю чергою, декан ЮФ НАУ Ірина Сопілко побажала усім випускникам здійснення заповітних мрій в таких нелегких умовах сьогодення. «Ми пишаємося вашими науковими і творчими досягненнями. Бажаємо подальших успіхів у науковій та практичній роботі! Шановні дипломовані фахівці, бажаємо вам не зупинятися на досягнутих перемогах і обов’язково здобути другий рівень вищої освіти у магістратурі Юридичного факультету, результатом якого стануть нові професійні здобутки та успішна кар’єра. Ми з радістю чекаємо на вас! Бажаємо вам миру, оптимізму, творчої наснаги, добра і віри у власні сили, впевненості і рішучості, успішного складання вступних випробувань в магістратуру!».
Від випускників зі словами подяки звернулися Анастасія Майдачевська та Вікторія Кириченко. «Хочемо подякувати декану та викладачам за величезний внесок у кожного з нас. Дякуємо за знання, турботу, підтримку і вічний стимул. Дякуємо за те, що вірили в нас і завжди допомагали. Щиро хочемо виправдати ваші надії і досягти висот у сфері юриспруденції. Дякуємо Вам за все, і бажаємо вам миру, натхнення та всього найкращого на довгі роки!».
Шановні випускники, на шляху до успіху і визнання на вас чекають випробування та перешкоди. Бажаємо вам миру і злагоди, нових здобутків та професійних досягнень. Не зупиняйтеся на досягнутому, будьте сильними й цілеспрямованими, працюйте, творіть, досягайте найвищих вершин у вашому житті!