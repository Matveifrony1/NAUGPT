Заголовок: Між НАУ та Офісом Ради Європи в Україні підписано Меморандум про Співпрацю
Дата: 14/09/2023
URL: https://nau.edu.ua/ua/news/2023/9/mizh-nau-ta-ofisom-radi-evropi-v-ukraini-pidpisano-memorandum-pro-spivpratsyu.html
==================================================

Сьогодні в Національному авіаційному університеті відбулося підписання ректором НАУ Максимом Луцьким та міжнародною менеджеркою Проєкту Ради Європи «HELP (Освіта в галузі прав людини для юристів) для України, в тому числі під час війни» Ольгою Костенко меморандуму про співпрацю між Національним авіаційним університетом та Офісом Ради Європи в Україні.
На церемонії підписання меморандуму також були присутні Галина Смірнова, старший спеціаліст проекту Рада Європи - Conseil de l'Europe, перший проректор НАУ Олексій Михальченко та декан Юридичного факультету НАУ Володимир Нікітін.
Головною метою співпраці є консолідація зусиль сторін, спрямована на співпрацю у сфері:
- впровадження курсів Програми Ради Європи HELP в освітні програми правничої освіти, а також інших заходів із популяризації курсів HELP;
- сприяння легкому доступу і активному використанню платформи курсів HELP, шляхом надання допомоги викладачам, студентам та аспірантам отриманні доступу до платформи;
- надання взаємної підтримки у сприянні впровадженню і використанню курсів HELP, як обов’язкових частин освітніх програм правничих дисциплін;
- надання взаємної допомоги у популяризації курсів програми Ради Європи HELP щодо прав людини.
Ця співпраця спрямована на зміцнення освітнього процесу в Україні та підвищення правової культури студентів у галузі прав людини. НАУ і Рада Європи об'єднують зусилля для надання студентам доступу до якісної освіти та підготовки юристів, які глибоко розуміють та захищають права людини.
Зазначимо, що НАУ є першим ЗВО України, з яким Офіс Ради Європи в Україні підписав такий Меморандум – дякуємо за довіру!