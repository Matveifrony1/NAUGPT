Заголовок:Шнековий насос з високим ККД

Дата: ----------
URL: https://nau.edu.ua/ua/menu/science/naukova-robota/naukovi-rozrobki/shnekoviy-nasos-z-visokim-kkd.html
==================================================
Шнековий насос з високим ККД


 

Призначення та сфера застосування

Шнековий насос призначений для підняття рідин на невелику висоту (2 … 8 метрів). Потенційними користувачами можуть бути підприємства водопостачання та водовідведення, меліоративні підприємства, а також підприємства будь-якої галузі, де є необхідність підняття рідин на невелику висоту.

 

Основні характеристики, суть розробки

Нова конструкція замість відкритого шнека на двох опорах містить шнек з центральним валом та гвинтовими гелікоїдальними лопатями, які розміщуються в циліндричному корпусі і жорстко з’єднані з ним без зазорів (утворюють ротор-корпус). Разом з приводом його встановлено на рухомій похилій частині рами на опорних катках. Нижня частина ротора-корпуса занурюється у рідину так, щоб вона вільно входила у спіральний отвір і заповнила першу секцію міжлопатевого простору. При обертанні рідина переміщується спіральним каналом у бік піднімання. Завдяки відсутності зазорів між лопатями та циліндричним корпусом відсутні перетікання рідини у зворотному до піднімання напрямку. Це, у свою чергу, збільшує ККД пристрою.

У насоса, на відміну від відомих аналогів, немає необхідності у влаштуванні нижньої опори. Це дає насосу перевагу, оскільки нижня опора має працювати, будучи постійно зануреною у рідину, через що її виконують у вигляді підшипника ковзання з примусовим змащенням прес-маслянкою. Це у свою чергу вимагає встановлення додаткового масляного насоса. У новій конструкції така необхідність відсутня.

 

Порівняння зі світовими аналогами, основні переваги розробки

У порівнянні з відомими аналогами шнекових насосів розробка має вищий ККД у 1,4 … 1,8 разів.

 

Стан охорони інтелектуальної власності

Отримано патент України.

 

Затребуваність на ринку

Подібними насосами можуть бути укомплектовані усі підприємства водопровідно- каналізаційного господарства України.

 

Стан готовності розробки

Виготовлено демонстраційну модель шнекового насоса.

 

 

 


