Заголовок: Магія писанкарства у стінах НАУ
Дата: 14/04/2017
URL: https://nau.edu.ua/ua/news/2017/4/magiya-pisankarstva-u-stinah-nau.html
==================================================

14 квітня 2017 року, напередодні Великодня, старший викладач кафедри української мови та культури Навчально-наукового гуманітарного інституту Т. Чухліб організувала для студентів усіх інститутів НАУ майстер-клас із розпису та декупажу писанок. Писанка для українців, як зазначила ініціатор заходу,– це не тільки символ життя, добра, надії, а й магічний оберіг нації. Тому для сучасного молодого покоління важливо знати історію української писанки, пов’язані з нею традиції і звичаї, зміст орнаментальних композицій, а також володіти технікою писанкового письма.
Своїми вміннями розпису та декупажу писанки поділилися з присутніми студентки першого курсу Олена Романескул та Аліна Біляєва. Учасники майстер-класу із захопленням спостерігали за непростим процесом створення писанки і самі навчалися цьому давньому і водночас вічно молодому мистецтву. Для кожного було підготовлено все, що потрібно для виготовлення писанки: яйце, віск, писачок, свічка, фарби та вже розмальовані писанки для зразка. Найзахопливішим був останній етап майстер-класу – знімання з писанки воску, коли під полум’ям свічок на писанці один за одним з’являлися різного кольору орнаменти.
Учасники майстер-класу по завершенню тримали власноруч написану писанку, що нею буде прикрашено великодній кошик і яка неодмінно стане оберегом, принесе всім надію, віру і радість.