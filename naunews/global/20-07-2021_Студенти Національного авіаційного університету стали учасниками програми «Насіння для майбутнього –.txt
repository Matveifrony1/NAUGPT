Заголовок: Студенти Національного авіаційного університету стали учасниками програми «Насіння для майбутнього – 2021»
Дата: 20/07/2021
URL: https://nau.edu.ua/ua/news/2021/7/studenti-natsionalnogo-aviatsiynogo-universitetu-stali-uchasnikami-programi-nasinnya-dlya-maybutnogo-–-2021.html
==================================================

19 липня у Києві розпочався глобальний освітній проєкт Huawei «Насіння для майбутнього – 2021» (Seeds for the Future – 2021) для студентів і випускників вищих навчальних закладів 2021 року.
У відкритому конкурсі вибороли право участі в інноваційно-освітній програмі 20 українських студентів із 14 вищих навчальних закладів.
Серед переможців і студенти Національного авіаційного університету:
Войчак Ілля, студент 4-го курсу Факультету аеронавігації, електроніки та телекомунікацій,
Лапенко Валентина, Факультет кібербезпеки, комп’ютерної та програмної інженерії, Бакалавр 2021 року випуску.
Під час урочистої церемонії відкриття із вітальними словами до слухачів звернулися: заступник Міністра освіти та науки України з питань цифрового розвитку, цифрових трансформацій і цифровізації Артур Селецький, ректор Національного авіаційного університету Максим Луцький, ректор Державного університету телекомунікацій Володимир Толубко, радниця з торгово-економічних питань Посольства КНР в Україні Чжао Лі та інші.
«Проект «Насіння для майбутнього» набув великого значення, адже зумів привернути до себе увагу посольств, представників влади, університетів та студентів. Усе це свідчить про зацікавленість майбутнім нашої молоді. Йдеться і про залучення наших викладачів, і сертифікацію студентів, практику — усе те, що ми намагаємося забезпечити під час навчального процесу. Тому я ще раз хочу висловити слова вдячності організаторам», — звернувся до присутніх ректор НАУ Максим Луцький.
Після іспитів найкращі студенти отримають призи та можливість стажування у Хуавей Україна з перспективою подальшого працевлаштування.