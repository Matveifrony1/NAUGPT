Заголовок: Законодавчі ініціативи колективу Навчально-наукового Юридичного інституту
Дата: 21/01/2016
URL: https://nau.edu.ua/ua/news/2016/1/zakonodavchi-inicziativi-kolektivu-navchalno-naukovogo-yuridichnogo-institutu.html
==================================================

У грудні 2015 року до Навчально-наукового Юридичного інституту звернулася голова Комітету Верховної Ради України з питань податкової та митної політики Н. Южаніна з проханням провести науково-правову експертизу законопроекту «Про Національну митну службу України» (лист № 04-27/10-1945 від 18 грудня 2015 р.).
Метою даного законопроекту є реформа Державної фіскальної служби та виокремлення зі складу зазначеного органу Національної митної служби України із наданням статусу центрального органу виконавчої влади, діяльність якого спрямовується і координується Кабінетом Міністрів України через керівника центрального органу виконавчої влади, який, відповідно до законодавства, забезпечує формування та реалізує державну митну політику (Міністерство фінансів України). У законопроекті також визначаються правові засади організації та діяльності Національної митної служби України, повноваження, статус посадових осіб, а також порядок проходження служби в центральному органі виконавчої влади.
Провівши науково-правову експертизу проекту Закону України «Про Національну митну службу України», науковці кафедри кримінального права і процесу зробили такий висновок: «Враховуючи особливості організації та проходження державної митної служби як різновиду державної служби існує потреба в окремому законі, який врегульовує такі особливості. Тому підтримується прийняття законопроекту за основу, за умови врахування зауважень техніко-юридичного та редакційного характеру при підготовці до другого читання».
Авторами зазначеного висновку є:  І. Сопілко – директор НН ЮІ, д.ю.н., доцент; С. Лихова – зав. кафедри кримінального права і процесу НН ЮІ, д.ю.н, професор, професор «Податкової академії» у м. Нові-Сад (Сербія); Г. Рибікова – ст. викладач кафедри кримінального права і процесу НН ЮІ, науковий експерт з правової експертизи нормативно-правових актів.
Проект Закону України «Про Національну митну службу України» (реєстр. № 3763 від 13.01.2016) разом із висновком науково-правової експертизи (Додаток 1) розміщено на офіційному сайті Верховної Ради України
http://w1.c1.rada.gov.ua/pls/zweb2/
webproc4_1?pf3511=57655.