Заголовок: Візит керівництва НАУ в університетський коледж м.Слов’янськ та передача допомоги бійцям АТО
Дата: 28/12/2016
URL: https://nau.edu.ua/ua/news/2016/12/vizit-kerivnitstva-nau-v-universitetskiy-koledzh-m-slov’yansk-ta-peredacha-dopomogi-biytsyam-ato.html
==================================================

25-27 грудня делегація Національного авіаційного університету на чолі з в.о. ректора Володимиром Ісаєнком відвідала коледж НАУ в м. Слов’янськ та передала допомогу українським військовим, які несуть службу в м. Волноваха.
“Національний авіаційний університет один з найбільших в Україні. Ми маємо у складі 10 інститутів, 10 відокремлених підрозділів, льотну академію в м. Кропивницьке, 7 коледжів в тому числі в містах Кривий ріг, Кременчук та Слов’янськ.  Коледж у Слов’янську суттєво постраждав під час окупації міста у 2014 році. Від обстрілів постраждала будівля. Крім того, його повністю розграбували. Винесли комп’ютерну техніку, двигуни і навіть макети.  Сьогодні цей коледж потребує особливої уваги і підтримки, як моральної, так і матеріальної”, - зазначив Володимир Ісаєнко.
Коледж НАУ в м. Слов’янськ готує фахівців за трьома спеціальностями авіаційної галузі: “Технічне обслуговування повітряних суден і двигунів”, “Обслуговування пілотажно-навігаційних комплексів” та “Експлуатація авіаційних електрифікованих комплексів”.
Керівник коледжу Сергій Завгородній звернув увагу на болючі проблеми закладу. В першу чергу, це стан будівлі і зношеність матеріально-технічної бази. Він висловив сподівання на плідну співпрацю і підтримку з боку керівництва НАУ і зауважив, що останній раз коледж у Слов’янську керівництво НАУ відвідувало 7 років тому.
“Переконаний, наш Слов’янський коледж має значний потенціал. І нам сьогодні треба докласти значних зусиль для того, щоб здійснити ремонт будівель та відновити матеріально-технічну базу. На спільній нараді з керівництвом коледжу ми також обговорили можливість приймати випускників коледжу одразу на другий-третій курси університету і, звичайно ж, забезпечуватимемо гуртожитком. Робитимемо все, щоб у Слов’янську відчули нашу підтримку. Лише так можна зміцнити моральний дух колективу і студентів”, - наголосив в.о. ректора НАУ Володимир Ісаєнко.
Багато випускників НАУ й офіцерів військової кафедри університету сьогодні захищають Україну на її східному кордоні, несуть службу в лавах Збройних сил України, беруть участь у проведенні Антитерористичної операції в Донецькій і Луганській областях.
Щоб підтримати українських військових, Студентська рада НАУ у День Святого Миколая ініціювала благодійну акцію і збір коштів. До акції долучилися викладачі й волонтери. Значну допомогу для забезпечення поїздки делегації НАУ в Донецьку область надав народний депутат України Дмитро Андрієвський. Політик особисто часто відвідує військові підрозділи в зоні АТО і надає підтримку українському війську. На зібрані кошти придбали для потреб військової частини в м. Волноваха  дизель-генератор. Приємним додатком стали вітання від студентів та колективу НАУ і солодкі подарунки до свят.
“Вітаю патріотичну позицію й ініціативи студентів, викладачів та керівництва  НАУ щодо підтримки наших військовослужбовців. Працюючи одною командою, разом з депутатами Київради від Солом’янського району ми постійно підтримуємо військові частини, які дислокуються тут, на Солом’янці. Зокрема, 101-шу бригаду охорони Генерального штабу ЗСУ, допомагаємо Національному університету оборони імені Івана Черняховського, підрозділам Національної гвардії. Як показує досвід, об’єднуючи зусилля, можемо зробити багато корисного для наших захисників”, - підкреслив Дмитро Андрієвський.
Під час зустрічі з військовослужбовцями в м. Волноваха обговорювали й питання співпраці з НАУ в галузі забезпечення безпілотними літальними апаратами. Цей напрямок сьогодні активно розвивається в університеті.
Делегація університету зустрілася з Головою Волноваської районної державної адміністрації Олександром Баранником. Керівник району зазначив, що життя у Волноваху повертається. Цього року була рекордна кількість першачків, які пішли в україномовні класи. Він підкреслив важливість зміцнення контактів з університетами, зокрема з Національним авіаційним, щоб випускників шкіл заохочувати і мотивувати до вступу в університет.
Володимир Ісаєнко також підкреслив, що НАУ чекає на захисників, учасників АТО, які прагнуть отримати вищу освіту в авіаційному університеті. В цьому їм  буде надано всебічну підтримку.
“Ми пишаємося нашими військовими, нашими студентами і дякуємо нашим партнерам, друзям, які допомогли зібрати кошти й передати допомогу українським захисникам”, -  зазначив керівник університету.