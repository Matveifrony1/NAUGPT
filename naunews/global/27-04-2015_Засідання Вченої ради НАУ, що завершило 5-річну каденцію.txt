Заголовок: Засідання Вченої ради НАУ, що завершило 5-річну каденцію
Дата: 27/04/2015
URL: https://nau.edu.ua/ua/news/2015/4/zasidannya-vchenoi-radi-nau-shho-zavershilo-5-richnu-kadencziyu.html
==================================================

24 квітня 2015 року відбулося засідання Вченої ради Національного авіаційного університету. Його можна назвати історичним. Адже це  засідання останнє не тільки в поточному навчальному році, а й у 5-річній каденції діяльності вченої ради НАУ. Тому закономірно, що на ньому розглядалися питання, що справлятимуть вплив на подальшу діяльність і долю університету. Ідеться про затвердження положень, за якими відбуватимуться вибори ректора університету:
- про порядок  проведення виборів ректора;
- про організаційний комітет з проведення виборів ректора;
- про порядок обрання представників з числа штатних працівників, які не є науковими, науково-педагогічними та педагогічними працівниками, для участі у виборах ректора;
- про виборчу комісію з проведення виборів ректора;
- про дільничну виборчу комісію з проведення виборів ректора.
Загальну характеристику цих положень дала начальник юридичного відділу В. Паламарчук.
Учений секретар О. Варченко доповів про створення відділу забезпечення інформаційно-аналітичної діяльності та комунікацій та ще про ряд структурних змін. Зокрема, рада підтримала пропозицію проректора з науково-навчальної роботи А. Полухіна про створення у складі відділу міжнародних зв’язків Центру організаційного розвитку і лідерства.
Ліричний настрій у роботу засідання внесли заключні виступи голови вченої ради проректора з навчально-виховної роботи Я. Козачка та ректора М. Кулика.
Ярослав Вікторович наголосив, що вчена рада гідно працювала, переживаючи разом з країною всі непрості події. Він побажав членам ради, яка склала повноваження, добра, миру, спокою та душевної рівноваги.
А Микола Сергійович, подякувавши всім за гарну роботу протягом п’яти років побажав, щоб новообрана рада перейняла добрі традиції нинішньої, яка завжди намагалася підтримувати людей, не ображати їх.
За традицією, не обійшлося без келиха шампанського та загальної фотографії  на пам’ять, яка, по суті, одразу набувала статусу історичного документа.
Ректор Микола Кулик побажав усім членам вченої ради міцного здоров’я та довгих років життя, а новообраній раді успішної роботи протягом наступних п’яти років.