Заголовок: В більярдному клубі «АВІАТОР» стартував Чемпіонат України «Вільна піраміда»
Дата: 13/02/2018
URL: https://nau.edu.ua/ua/news/1/2/v-bilyardnomu-klubi-aviator-stvrtuvav-chempionat-ukraini-vilna-piramida.html
==================================================

13 лютого 2018 року у більярдному клубі НАУ «Авіатор» розпочався Чемпіонат з більярдного спорту «Вільна піраміда». Цього року турнір відкривали особливо урочисто, оскільки дата його проведення збіглася із ювілеєм – 15-річчям з дня заснування клубу.
Церемонія відкриття зібрала численних спортсменів, тренерів та судей національного і міжнародного рівнів. У цьому році у змаганнях беруть участь 40 учасників із 12 ВНЗ, 2 країн, 8 регіонів, та 10 міст України. Про рівень Чемпіонату свідчить участь у ньому великої кількості одно- та багаторазових призерів Чемпіонату України з більярду.
Честь відкрити Чемпіонат доручили в. о. ректора НАУ Володимиру Ісаєнку. Очільник університету привітав учасників та гостей змагання і подякував за те, що вони обрали більярдний клуб НАУ. Національний авіаційний університет сьогодні, відзначив він, – це провідний ВНЗ європейського рівня, у якому можна не лише отримати якісну освіту, але й долучитися до цікавого та змістовного дозвілля. Один із пріоритетних напрямків, який адміністрація усіляко підтримує, – це більярдний спорт. Про те, що він справді має успіх серед студентів та викладачів, говорить його поважний вік – 15 років. І це – лише початок.
Насамкінець Володимир Ісаєнко побажав учасникам успіхів та гідних результатів, і Чемпіонат розпочався.