Заголовок: Представниці ГМІ НАУ долучилися до інформаційної кампанії «Не Дай СНІДу Шанс»
Дата: 04/12/2017
URL: https://nau.edu.ua/ua/news/2017/12/predstavnitsi-gmi-nau-doluchilisya-do-informatsiynoi-kampanii-ne-day-snidu-shans.html
==================================================

1 грудня 2017 року доцент кафедри англійської філології і перекладу НН ГМІ Тетяна Григорівна Семигінівська та завідувач лабораторії Анна Володимирівна Щербина стали учасницями Всеукраїнської інформаційної кампанії «Не Дай СНІДу Шанс» під егідою Міністерства охорони здоров’я.
Хвиля інформаційної кампанії вже третій рік поспіль є результатом успішного партнерства та співпраці між урядом України та міжнародними організаціями – Об’єднаної програми ООН з ВІЛ/СНІД (ЮНЕЙДС) та компанії Deutsche Gesellschaft für Internationale Zusammenarbeit (GIZ) GmbH, що діє за дорученням уряду Німеччини. Міністр охорони здоров'я України Уляна Надія Супрун звернулася до аудиторії із вступним словом, побажавши молодому поколінню вміти робити правильний вибір, вести здоровий спосіб життя, підтримувати міжнародну співпрацю.
Аби привернути увагу молоді до проблеми ВІЛ/СНІД та ще раз нагадати про важливість використання презервативів, до участі залучили не лише представників виконавчої влади, а й відомих митців сучасності. Окрасою заходу був німецький гурт Van Holzen та легендарний український гурт «Друга Ріка», таким чином музиканти проявили свою соціальну позицію щодо боротьби з ВІЛ/СНІД в Україні. Митці охоче підтримали «Не Дай СНІДу Шанс!», щоб закликати молодь відповідальніше ставитися до свого здоров’я. У новій хвилі кампанії музиканти нагадують, що проблема ВІЛ/СНІДу стосується всіх і кожного, незалежно від того, одружені ви чи ні, маєте постійного партнера чи щойно познайомились. І тому, щоб мінімізувати свої ризики та насолоджуватися коханням, варто користуватися презервативами.