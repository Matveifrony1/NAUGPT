Заголовок: Сучасні малі поселення очами майбутніх архітекторів
Дата: 17/03/2018
URL: https://nau.edu.ua/ua/news/1/3/suchasni-mali-poselennya-ochami-maybutnih-arhitektoriv.html
==================================================

На кафедрі містобудування Навчально-наукового інституту аеропортів відкрита виставка курсових проектів «Генеральний план селища міського типу (авіамістечка) на 2-4 тисячі мешканців».
Захід відбувається в межах ІІІ Міжнародного науково-практичного конгресу «Міське середовище – ХХІ ст. Архітектура. Будівництво. Дизайн», присвяченого 85-річчю Національного авіаційного університету.
Проекти розроблені студентами 3 курсу спеціальності 191 «Архітектура та містобудування» під керівництвом викладачів кафедри містобудування ННІАП (завідувач кафедри Г. Агєєва, доцент Л. Бармашина, доцент Г. Болотов, старший викладач Н. Бжезовська).
В межах цього проекту студенти вперше залучаються до вирішення містобудівних завдань, знайомляться з основами планувальної організації територій, системами поселень, правилами використання та забудови територій населених пунктів тощо.
Проектні рішення генеральних планів оцінюються за техніко-економічними показниками, доповнюються макетами, які дозволяють оцінити якість просторових рішень, запропонованих автором.
Особливості методики викладання навчальних дисциплін кафедри містобудування, аналіз проектних рішень генеральних планів селищ міського типу та авіамістечок були обговорені представниками Навчально-наукового інституту аеропортів НАУ, Київського національного університету будівництва та архітектури, Івано-Франківського національного технічного університету нафти та газу, Запорізької державної інженерної академії під час роботи симпозіуму «Аеропорти як містоформуючі структури. Екологічні аспекти міського планування»  (14.03.2018 р.).
Виставка триватиме до 17 квітня 2018 р.