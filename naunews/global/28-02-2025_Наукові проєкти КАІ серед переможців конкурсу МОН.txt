Заголовок: Наукові проєкти КАІ серед переможців конкурсу МОН
Дата: 28/02/2025
URL: https://nau.edu.ua/ua/news/2025/2/naukovi-proekti-kai-sered-peremozhtsiv-konkursu-mon.html
==================================================

Міністерство освіти і науки України оголосило
результати
Конкурсу фундаментальних та прикладних наукових досліджень
, який проводиться щороку для підтримки інноваційних розробок у закладах вищої освіти та наукових установах.
За підсумками відбору три проєкти Київського авіаційного інституту ввійшли до переліку переможців. Вони охоплюють пріоритетні напрями розвитку науки і техніки, зокрема кібербезпека, безпілотні технології, транспортна логістика, енергетика та національна безпека.
Переможцями стали три проєкти КАІ: два з Факультету компʼютерних наук та технологій та один з Факультету транспорту і логістики.
Факультету компʼютерних наук та технологій
Криптографічна система захисту даних на основі постквантових алгоритмів шифрування та штучного інтелекту – керівник Сергій Гнатюк. Загальний обсяг фінансування: 2 991,3 тис. грн.
«
Проєкт спрямований на підвищення рівня захищеності даних в інформаційно-комунікаційних системах критичної інфраструктури держави. Значна кількість та різноманіття кібератак, включаючи квантовий криптоаналіз, є загрозою інформаційним інфраструктурам та чутливим даним. У той же час, алгоритми AI/ML знайшли широке застосування в контексті підвищення рівня захищеності у різних кібербезпекових доменах (прогнозування кібератак, виявлення аномалій трафіку, реагування на кіберінциденти, моніторинг поведінки користувачів тощо). У рамках проєкту буде використано різні сучасні алгоритми AI/ML для оптимізації криптографічних примітивів, управління ключами шифрування, безпечних багатосторонніх обчислень та створення адаптивних криптосистем. Планується реалізувати експериментальний зразок (програмно-апаратний) AI/ML-based криптографічної системи та провести аналіз стійкості до традиційного і квантового криптоаналізу
», -прокоментував Сергій Гнатюк, керівник проєкту.
Розвідувально-пошукова бортова підсистема для автономного БПЛА – керівник Пилип Приставка. Загальний обсяг фінансування: 3 562,2 тис. грн.
«Проєкт присвячено створенню автономної розвідувально-пошукової бортової підсистеми для безпілотних літальних апаратів. Підсистема має вирішувати в режимі реального часу задачі виявлення та класифікації як цільових об’єктів (техніка, сліди техніки, жива сила), так і розпізнавати елементи місцевості для підтримки вирішення навігаційних задач в умовах відсутності сигналів GNSS або відсутності каналу зв’язку із зовнішнім пілотом. Підсистему передбачається інтегрувати на БПЛА, що розробляються в КАІ або інтегрувати окремі її складові до інших проєктів, при наявній зацікавленості партнерів»
, -прокоментував Пилип Приставка, керівник проєкту.
Факультет транспорту і логістики
Методологія формування сталих інтегрованих транспортних систем в умовах невизначеності з використанням інтелектуальних технологій – керівник Дмитро Шевчук. Загальний обсяг фінансування: 1 814,2 тис. грн.
«
Проєкт спрямований на розробку методології формування сталих інтегрованих транспортних систем в умовах невизначеності із застосуванням інтелектуальних технологій. Це особливо актуально в умовах сучасних глобальних викликів, зокрема воєнних дій, пандемій та економічної нестабільності. Дослідження передбачає створення інтелектуальних автоматизованих систем підтримки прийняття рішень, які дозволять мінімізувати людський фактор та підвищити ефективність управління транспортними мережами під час кризових ситуацій. Проєкт також спрямований на аналіз європейських практик у сфері сталого транспорту, розробку математичних моделей прогнозування ефективності та створення гнучких систем управління, здатних адаптуватися до різних умов і ризиків. Окрему увагу буде приділено забезпеченню безперебійного постачання критичних вантажів, що має ключове значення для обороноздатності та економічної стабільності України
», -прокоментував Дмитро Шевчук, керівник проєкту.
Усі проєкти-переможці отримають державну підтримку для їх реалізації у межах фінансування з державного бюджету України у межах зазначених обсягів. Вітаємо наших науковців із заслуженою перемогою та бажаємо подальших успіхів у дослідницькій діяльності!