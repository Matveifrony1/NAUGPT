Заголовок: НАУ взяв участь у «ярмарку професій» Білоцерківського міськрайонного центру зайнятості
Дата: 17/03/2018
URL: https://nau.edu.ua/ua/news/1/3/nau-vzyav-uchast-u-yarmarku-profesiy-bilotserkivskogo-miskrayonnogo-tsentru-zaynyatosti.html
==================================================

14 березня 2018 р. викладачі Національного авіаційного університету у м. Біла Церква взяли участь у профорієнтаційному заході «ярмарок професій», організованому для майбутніх абітурієнтів Білоцерківським міськрайонним центром зайнятості. Традиційно «ярмарок» викликав значний інтерес серед учнівської молоді та освітян. Школярі міста і району приходили «поярмаркувати» як організованими групами, так і поодинці, – всього на заході побувало понад півтисячі відвідувачів.
Наш університет презентували представники НН Інституту аеронавігації, електроніки та телекомунікацій, НН Інституту інформаційно-діагностичних систем, НН Юридичного інституту, НН Гуманітарного інституту, НН Інституту аеропортів, НН Інституту неперервної освіти, Факультету транспортних технологій, Коледжу інформаційних технологій та землевпорядкування і Київського коледжу комп’ютерних технологій та економіки НАУ. Співробітники університету фахово і докладно розповідали старшокласникам про переваги навчання у нашому ВНЗ, знайомили їх з різними спеціальностями та спеціалізаціями, за якими здійснюється підготовка фахівців в університеті. Старшокласники отримали запрошення відвідати День відкритих дверей НАУ, який відбудеться 12 квітня 2018 року, а також узяти участь в освітніх та профорієнтаційних проектах НАУ – Всеукраїнських учнівських олімпіадах для 11-класників, Літній школі-2018 та пробному ЗНО для 10-класників. Потішило те, що юні білоцерківці з великим інтересом розпитували про студентське життя та перспективи, що їх відкриває перед ними навчання в НАУ. А тому є підстави вважати, що, свою майбутню професію вони здобуватимуть у Національному авіаційному університеті.