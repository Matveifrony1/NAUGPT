Заголовок: Успішна атестація аспірантів кафедри екології Факультету екологічної безпеки, інженерії та технологій
Дата: 27/03/2025
URL: https://nau.edu.ua/ua/news/2025/3/uspishna-atestatsiya-aspirantiv-kafedri-ekologii-fakultetu-ekologichnoi-bezpeki-inzhenerii-ta-tehnologiy.html
==================================================

12 березня 2025 року
на кафедрі екології Факультету екологічної безпеки, інженерії та технологій відбулося розширене засідання з проведенням атестації здобувачів вищої освіти за програмою підготовки докторів філософії за науковою спеціальністю 101 – Екологія. Освітньо-наукова програма «Екологія» передбачає поєднання ґрунтовної теоретичної підготовки з науково-практичними дослідженнями, спрямованими на вирішення актуальних екологічних проблем сучасності.
Під час засідання
аспіранти представили результати своїх наукових досліджень
за звітний період та окреслили подальші плани щодо реалізації робіт за обраними науковими темами.
Тематики наукових досліджень
відображають широкий спектр актуальних екологічних питань та були сформовані з урахуванням науково-практичних інтересів здобувачів:
розроблення технології утилізації твердих побутових та органічних відходів;
вплив роботи електрогенераторів на якість повітря селітебної території;
підвищення екологічної стійкості об'єктів критичної інфраструктури;
екологізація управління медичними закладами;
математичне моделювання як інструмент контролю за параметрами якості атмосферного повітря в зоні проведення воєнних дій;
підвищення екологічної безпеки урбоекосистем в умовах фізичного забруднення довкілля;
методи фіторемедіації для очистки забруднених ґрунтів від важких металів;
екологічне управління територіями, забрудненими сполуками вибухонебезпечних предметів воєнної діяльності.
Представлені результати викликали жваву наукову дискусію серед учасників засідання. За підсумками обговорення звітів усі
аспіранти отримали позитивну атестацію
, що свідчить про належний рівень виконання індивідуальних планів наукових досліджень.
Кафедра екології вітає аспірантів та їхніх наукових керівників з успішним звітуванням та бажає подальших вагомих науково-практичних здобутків у реалізації обраних дослідницьких напрямків!