Заголовок: Вперше випускники НАУ отримали дипломи магістрів із спеціальності «Публічне управління та адміністрування»
Дата: 16/05/2018
URL: https://nau.edu.ua/ua/news/1/5/vpershe-vipuskniki-nau-otrimali-diplomi-magistriv-iz-spetsialnosti-publichne-upravlinnya-ta-administruvannya.html
==================================================

15 травня в актовій залі центрального корпусу НАУ відбулися урочистості з нагоди першого випуску 16 магістрів із спеціальності «Публічне управління та адміністрування». Особливо приємно зазначити, що серед випускників є студентка, яка отримала диплом із відзнакою.
Керівництво університету та навчально-наукового інституту неперервної освіти доклали максимум зусиль, щоб диплом випускника НАУ став для наших магістрів надійним провідником у професійному житті, предметом гордості та знаком належності до великої родини університету.
Сучасні знання, які отримали випускники, дозволять їм стати ефективними управлінцями, а також зробити гідний внесок у модернізацію вітчизняної економіки та підвищення якості життя українців.
Випускники щиро подякували за науку професорсько-викладацькому складу кафедр технологій управління, публічного управління та адміністрування, за плідну й творчу роботу в процесі навчання. Зокрема, слова вдячності пролунали на адресу директора Навчально-наукового інституту неперервної освіти, доктора педагогічних наук, професора Наталії Муранової, кандидата історичних наук, доцента кафедри технологій управління Наталії Чайки, завкафедри публічного управління та адміністрування, доктора історичних наук, професора Анатолія Михненка, доктора наук з державного управління, професора кафедри публічного управління та адміністрування Ярослава Жовнірчика, доктора економічних наук, професора  кафедри публічного управління та адміністрування Наталії Грущинської.
Від ректорату університету та колективу інституту Наталія Муранова зачитала вітального листа на адресу випускників. У ньому, зокрема, зазначалося: «Від сьогодні ви розпочнете свій професійний життєвий шлях, що дозволить реалізувати вам отриманні знання, вміння, практичні навички, досягнути значних успіхів у кар’єрному зростанні, здолати нові професійні висоти, а також знайти своє гідне та достойне місце у сучасному суспільстві. Завершення навчання у ЗВО для кожного випускника не тільки справжній початок нових творчих і трудових звершень на шляху реалізації та здійсненні нових планів, мрій, але є й можливістю розкрити нові дивовижні можливості, щодо рішення професійних викликів. У стінах рідної «almamater» ви отримали безцінний капітал знань і досвіду, що обов’язково допоможе вам вибрати правильну життєву дорогу!»
Після урочистостей випускники вручили квіти своїм викладачам, і разом з ними та рідними, що прийшли привітати вже колишніх студентів, зробили світлини на згадку.