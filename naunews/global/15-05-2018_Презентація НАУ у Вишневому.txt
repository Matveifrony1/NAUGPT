Заголовок: Презентація НАУ у Вишневому
Дата: 15/05/2018
URL: https://nau.edu.ua/ua/news/1/5/prezentatsiya-nau-u-vishnevomu.html
==================================================

15 травня 2018 року, в рамках співпраці з Київським обласним центром зайнятості, Навчально-науковий інститут неперервної освіти організував та спільно з іншими навчально-науковими підрозділами університету провів презентацію НАУ на «ярмарку професій», яку проводив Києво-Святошинський РЦЗ Київської області в актовій залі ЗОШ І-ІІІ ст. №3  м. Вишневе Київської області.  Захід відвідали понад 350 учнів 9-11 класів із 9-ти ЗНЗ міста та Києво-Святошинського району.
Разом із Навчально-науковим інститутом неперервної освіти, Національний авіаційний університет представляли: НН Гуманітарний інститут,  Коледж інженерії та управління НАУ, НН Юридичний інститут, Коледж інформаційних технологій та землевпорядкування НАУ.
На «ярмарку професій» старшокласники  детально дізналися про підготовку фахівців у ЗВО Києва, а серед запитань, що цікавили майбутніх абітурієнтів біля консультаційного центру Національного авіаційного університету, були такі: навчання на англомовному проекті, особливості проходження практики, подальше працевлаштування  після завершення вишу, організація дозвілля в університеті, навчання на кафедрі військової підготовки, отримання другої вищої освіти, вартість навчання за кошти фізичних та юридичних осіб та переваги навчання на підготовчому відділенні громадян України, де є реальна можливість якісно підготуватися до загальнонаціонального ЗНО. Зацікавила старшокласників інформація про День відкритих дверей, що відбудеться у І корпусі з 9.00 до 11.00 9 червня 2018 року, а також про освітні профорієнтаційні проекти: «Літня школа–2018» та «Пробне ЗНО–2018», зареєструватися на які можна на сайтах ННІНО та НАУ.
Науковці, які презентували НАУ на заході,  надали учням інформаційно-рекламні буклети, спецвипуски газет «Авіатор» та вичерпну інформацію про особливості навчання на будь-якій із спеціальностей в університеті.
Адміністрація Києво-Святошинського РЦЗ подякувала представникам НАУ та передала щирі слова вдячності керівництву університету за якісно проведену профорієнтаційну роботу серед молоді.