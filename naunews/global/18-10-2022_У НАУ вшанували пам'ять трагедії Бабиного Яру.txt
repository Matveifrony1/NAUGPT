Заголовок: У НАУ вшанували пам'ять трагедії Бабиного Яру
Дата: 18/10/2022
URL: https://nau.edu.ua/ua/news/2022/10/u-nau-vshanuvali-pamyat-tragedii-babinogo-yaru.html
==================================================

7 жовтня доценти кафедри теорії та історії держави і права Юридичного факультету (ЮФ) Національного авіаційного університету Вероніка Олещенко та Анна Рибікова провели годину корпоративної культури, присвячену Дню пам’яті жертв Бабиного Яру.
З глибокою скорботою присутні згадали, що масові вбивства у Бабиному Яру є найбільш відомим епізодом особливого типу вбивств, характерних для Голокосту. «Переконані, що історія численних єврейських жертв повинна бути передана майбутнім поколінням. Ми повинні розповісти історію їхнього життя й пояснити взаємовідносини між євреями та неєвреями в Києві, Україні й інших країнах», наголосила Анна Рибікова.
Під час заходу обговорили витоки антисемітизму, причини його поширення, особливу увагу привернули до специфіки саме німецького антисемітизму.
«Ми не забудемо про цей злочин проти людяності, масові вбивства – це те, що ніколи не має повторюватись і від кожного з нас, нашу людяність, гуманізм залежить, щоб одного дня світ назавжди позбувся таких жахливих сторінок своєї історії. Нажаль, Україна переживає сьогодні жорстокі та цинічні масовані російські атаки цивільної інфраструктури, мирного населення в Кременчуці, Києві, Харкові, Миколаєві, Одесі та інших українських містах, які сколихнули не лише всю Україну, а й весь світ та які не мають жодного сенсу та виправдання. І йдеться тут про поведінку та тактику терориста, для якого немає жодних правил і меж, окрім залякування, а в нашому випадку ще й фактичного геноциду українців. Але ми сильні, непереможні та незабаром обов’язково будемо святкувати перемогу у цій кривавій війні!», підводячи підсумки заходу зазначила Вероніка Олещенко.