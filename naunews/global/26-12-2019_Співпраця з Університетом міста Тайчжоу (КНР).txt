Заголовок: Співпраця з Університетом міста Тайчжоу (КНР)
Дата: 26/12/2019
URL: https://nau.edu.ua/ua/news/1/12/spivpratsya-z-universitetom-mista-taydzhou-(knr).html
==================================================

З ознайомчим візитом НАУ відвідала офіційна делегація Тайчжоуського університету (Китайська Народна Республіка) у складі: Секретар партійного комітету  Цуй Фенцзюнь (Cui Fengjun), директор Департаменту вчителів Цзян Юйюнь (Jiang Yuejun), декан Школи електроніки та інформаційної інженерії Чень Іньчай (Chen Yingcai), заступник директора Департаменту місцевого співробітництва Руан Гонфанг (Ruan Hongfang), віце-директор Департаменту міжнародного обміну та співробітництва Ван Айкін (Wang Aiqin). Візит відбувся згідно попередніх домовленостей з Муніципальним урядом міста Тайчжоу.
Ректор Володимир Ісаєнко, презентуючи освітньо-наукову діяльність університету та напрями міжнародної співпраці, зазначив, що «НАУ активно співпрацює з 36 університетами Китаю як у сфері наукової співпраці, так і навчальної діяльності. Зокрема, ми маємо співробітництво з Наньчанським та Чунцинським університетами, згідно угод про навчання студентів за програмою 2 + 2. А пришвидшенню співпраці з Тайчжоуським університетом допомагатиме вже існуючий серйозний плацдарм Національного авіаційного університету в Китайській Народній Республіці – Китайсько-український інститут аерокосмічних технологій (CUAT)».
Секретар партійного комітету Цуй Фенцзюнь (Cui Fengjun) розповів про основні напрями діяльності Тайчжоуського університету та запевнив, що «побачений на власні очі потенціал НАУ вражає. Тож у майбутньому сподіваємося на взаємовигідну співпрацю у сферах екології, матеріалознавства, інформаційних технологій та розробки безпілотних авіаційних комплексів. Одним з етапів співробітництва університетів може стати відкриття Консультаційного центру НАУ в Тайчжоу».
Підсумовуючи зустріч, сторони підписали Угоду про співробітництво в галузі освіти та науки.