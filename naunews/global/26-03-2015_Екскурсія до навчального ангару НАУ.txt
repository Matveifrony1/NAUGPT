Заголовок: Екскурсія до навчального ангару НАУ
Дата: 26/03/2015
URL: https://nau.edu.ua/ua/news/2015/3/ekskursiya-do-navchalnogo-angaru-nau.html
==================================================

18 березня 2015 року студенти 1 та 3 курсів Юридичного інституту з наставниками Оксаною Миронець, Вікторією Зуєвою та Іриною Тимкович відвідали навчальний ангар НАУ. Захід відбувся з метою подальшого обрання спеціалізації та поглиблення знань із профільних навчальних дисциплін у галузі транспортного права, зокрема «Загального курсу авіаційного транспорту», «Міжнародного повітряного права» та інших.
Екскурсія проходила у споруді розмірами в два футбольних поля, всередині якої розміщений міні-аеродром із пасажирськими авіалайнерами Ту-154 і Як-42, літаками Ан-24, Л-410 і Ан-2, вертольотами Мі-8, Мі-2 і Ка-26 й допоміжною технікою, авіаційними гарматами, ракетами і бомбами. Для зручності показу, авіаційна техніка знаходиться в напіврозібраному стані, що дозволяє відвідувачам розгледіти внутрішнє облаштування літаків.
Cтуденти дізналися, що ангар був побудований у 1973 році із застосуванням унікальної схеми несучих конструкцій та призначався для навчання студентів авіаційних спеціальностей на справжніх літаках, вертольотах і засобах аеродромного обслуговування. Екскурсоводом був діючий льотчик. Він здійснив демонстраційні запуски гвинтів та двигунів літальних апаратів, показав роботу шасі в повітрі, роз’яснив особливості управління авіаційними механізмами.