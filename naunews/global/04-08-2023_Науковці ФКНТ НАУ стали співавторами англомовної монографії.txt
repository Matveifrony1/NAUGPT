Заголовок: Науковці ФКНТ НАУ стали співавторами англомовної монографії
Дата: 04/08/2023
URL: https://nau.edu.ua/ua/news/2023/8/naukovtsi-fknt-nau-stali-spivavtorami-anglomovnoi-monografii.html
==================================================

Нещодавно вийшла друком колективна монографія «Methodological Bases of Critical Information Infrastructure Identification and Security Assessment» (Методологічні основи ідентифікації та оцінювання захищеності критичної інформаційної інфраструктури), присвячена 90-річчю Національного авіаційного університету. Це вже друга монографія, у якій висвітлено результати наукового проєкту №АР06851243 «Методи, моделі та інструменти управління подіями та інцидентами безпеки для виявлення та попередження кібератак на критичні інфраструктури цифрової економіки», що фінансувався Міністерством Цифрового розвитку, інновацій та аерокосмічної промисловості Республіки Казахстан.
Ця книга є творчим доробком науковців Сергія Гнатюка та Вікторії Сидоренко (Факультет комп’ютерних наук та технологій Національного авіаційного університету, Київ, Україна), Олексія Юдіна (Державний науково-дослідний інститут технологій кібербезпеки та захисту інформації Держспецзв’язку України, Київ, Україна), а також Рата Бердібаєва та Гульміри Бердібаєвої (Науково-технічний центр «Проблем інформаційної безпеки імені Омара Турганбека», Алматинський університет енергетики та телекомунікацій, Алмати, Казахстан).
Монографія присвячена розробці та дослідженню сучасних методів і моделей захисту критичної інформаційної інфраструктури, зокрема, в авіаційній та телекомунікаційній галузях. У книзі запропоновано нові підходи до ідентифікації та формування критичної інформаційної інфраструктури держави, а також методи оцінювання критичності та рівня кібербезпеки (на основі методології FMECA та моделей безпеки Parkerian Hexad, STRIDE, 5A відповідно). Також, було сформовано функціональний профіль безпеки для галузевих інформаційно-комунікаційних систем. Отримані результати пов’язані з розробкою національної SIEM системи Республіки Казахстан та її впровадженням у критичну інфраструктуру держави..
Ця книга буде корисною фахівцям з інформаційної безпеки (кібербезпеки), інженерно-технічним фахівцям, викладачам і науковцям, студентам, аспірантам і докторантам, які навчаються в галузі кібербезпеки, комп'ютерних наук, інформаційно-комунікаційних технологій.