Заголовок: Вечір філософії та поетичної лірики
Дата: 06/04/2016
URL: https://nau.edu.ua/ua/news/2016/4/vechir-filosofii-ta-poetichnoi-liriki.html
==================================================

30 березня 2016 року співробітники кафедри філософії Навчально-наукового Гуманітарного інституту провели «Вечір філософії та поетичної лірики», присвяченій темі історії жінки та образу жіночності, вираженої в поетичному слові та філософських і культурологічних рефлексіях. Цей творчий захід задумувався як своєрідна посвята відзначенню ООН Міжнародного дня жінок та історичних результатів боротьби жінок за гендерну рівність та соціальну справедливість. Модераторами і ведучими зустрічі були доценти М. Абисова, Л. Каднікова, Л. Мокляк, Т. Шоріна та завідувач лабораторії кафедри І. Скиба.
Історичний та культур-філософський огляд положення жінки та відношення до неї з боку суспільної свідомості був прослідкований від античних часів до ХІХ і початку ХХ століття. Цей теоретичний матеріал викладався на слайдах у цікавій і яскравій  презентації.
Особливості естетичного звернення до жінки, осмислення її образів в художній поетичній формі подавалися у панорамі віршів, що укладалися в суспільний і духовний контекст кожної розглянутої історичної епохи. Так, студенти читали любовну поезію видатних поетів античної Греції та Риму – С. Аморгського , Сапфо, Феогніда, Геділа, Луксорія, Овідія, Горація та ін.; середньовічну куртуазну поезію трубадурів та релігійну лірику Х. Бінгенської, де Вентадора, Маркабрюна, фон Хаузена та ін.; поезію епохи Відродження, пронизану світським гуманістичним світоглядом, у віршах Ф. Петрарки, Д. Боккаччо, А. Данте, Т. Тассо, М. Наваррської, Лопе де Вега та ін.; поезію Галантного століття в стилях бароко та класицизму, у віршах Т. Кер’ю, Дж. Баттіста, А. Гріфіуса, Т. Кемпіона та ін.; поезію епохи Просвітництва та ХІХ і початку ХХ ст., у віршах Ф. Шиллера, Альфреда де Мюссе , М. Роллінa, Ж. Нуво та ін.
Наприкінці зустрічі палітру жіночих образів змогли узагальнити до певного соціально-психологічного і морального типажу: жінок традиційного образу («жінка-господиня», «Хрестові сестри» «послушниці»), жінок-героїнь («гарячі серця», «Піфагор в спідницях», «жінка-воїн», «феміністки»), жінок-демонічних («жінка-приз, «безсоромні», «стрибухи», «жінки-музи», «фатальні жінки»). Разом з тим виявили істотну дихотомію суспільно(-чоловічого) розуміння природи жінки (від недосконалої, чуттєво нерозумної – до духовно і божественно чистої та прекрасної), і споконвічної конфліктності прагнень самої жінки до свободи і звільнення від патріархального образу, з одного боку, та бажанням бути любимою та захищеною, з іншого.
У «Поетичному вечорі» брали участь студенти 2 курсу Факультету літальних апаратів та інституту Комп’ютерних інформаційних технологій. Вважаємо, що цей захід досягнув своєї просвітительської, морально-виховної та естетичної мети. Він пройшов цікаво, натхненно і «смачно».