Заголовок: 4 березня 2021 року, на 80-му році пішов із земного життя В’ячеслав Іванович Тєрьохін.
Дата: 04/03/2021
URL: https://nau.edu.ua/ua/news/2021/3/3-bereznya-2021-roku-na-80-mu-rotsi-pishov-iz-zemnogo-zhittya-v’yacheslav-ivanovich-terohin.html
==================================================

Непересічна особистість, усе життя якого було тісно пов‘язане з Національним авіаційним університетом.
В’ячеслав Іванович був серед тих сподвижників, які закладали основи розвитку університету в часи КІГВФ, КІІЦА, КМУЦА та НАУ.
Без зусиль його покоління викладачів і науковців навряд чи відбувся б злет нашого університету до нинішнього високого рівня його авторитету.
Пішов з життя справжній авіатор, який здолав непростий шлях від авіамоториста 162 авіазагону Узбецького теруправління ЦПФ до професора, проректора КІІЦА.
Згадуючи В’ячеслава Івановича, навряд чи варто перелічувати посади, які він обіймав на Київському заводі 410 ЦА чи в університеті, де працював після його закінчення у далекому 1965 році.
За переліком посад і нагород губиться суть і значення для університету його особистості.
Тисячі випускників пам‘ятають і дякують В’ячеславу Івановичу як асистентові, доценту, заступнику декана, деканові, завкафедрою, проректору, виконувачу обов‘язків ректора університету в найважчий період його історії, 90-ті роки, здавалося, ніщо не допоможе зберегти його від закриття. Але завдяки таким як В. Терьохін, вистояли і почали відроджуватися.
Нинішнє покоління авіаторів вдячне В’ячеславу Івановичу насамперед за те, що має змогу користуватися плодами невтомної праці його і його покоління.
У цьому і криється глибинний смисл і призначення його життя - збудувати для інших.
Колектив університету глибоко сумує разом з дружиною покійного - заступником начальника управління кадрів і діловодства Любченко Іриною Георгіївною і всією родиною В’ячеслава Івановича.
Спочивайте з миром, шановний В’ячеславе Івановичу! Нехай земля Вам буде пухом!