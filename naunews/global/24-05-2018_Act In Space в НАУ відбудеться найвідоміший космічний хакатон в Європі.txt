Заголовок: Act In Space: в НАУ відбудеться найвідоміший космічний хакатон в Європі
Дата: 24/05/2018
URL: https://nau.edu.ua/ua/news/1/5/act-in-space-v-nau-vidbudetsya-kosmichniy-hakaton-v-evropi.html
==================================================

25-26 травня в Києві, в Національному авіаційному університеті, пройде хакатон Act In Space - наймасштабніший космічний хакатон в Європі і другий за кількістю учасників у світі.
Act In Space 2018 - вже третій хакатон, організований космічними агентствами Європи і Франції. Цього року він пройде в 35 країнах. Його учасники зберуться разом в 70 містах, щоб за 24 години вирішити завдання космічного масштабу.
Цього року до країн-організаторів європейського хакатону вперше приєднається Україна. Act In Space Kyiv відбудеться в столиці України. Причому вступну частину і пітч учасники проведуть авіаційному ангарі НАУ - в найбільшому навчальному ангарі Європи, а сам хакатон - у NAU HUB. Об'єднані в команди та за підтримки менторів, учасники отримають можливість попрацювати над вирішенням цілком реальних проблем, що хвилюють ESA, Airbus, CNES (Французьке космічне агентство), GSA (Європейське агентство супутникової навігації), бізнес-ангелів з EBAN.
Захід розрахований не тільки на інженерів, учених і фахівців у галузі вивчення космічного простору. Організатори запрошують до участі широке коло фахівців: програмістів, дизайнерів, астрономів, фахівців по роботі з даними, робототехників і просто космічних мрійників. Оскільки передбачається робота в командах - кожен зможе знайти завдання для себе.
За результатами презентацій журі вибере команду-переможця, яка представить Україну у фіналі хакатону. Відзначимо, що його фінал відбудеться у Франції під час Toulouse Space Show 2018, саме напередодні святкування 85-річниці НАУ.
Також команди зможуть поборотися за призи спонсорів, серед яких, наприклад, чек на 100 000 євро на супутникові знімки високої роздільної здатності від компанії Airbus .
Дата: 25-26 травня 2018
Час: 13:00 п'ятниця - 18:00 субота
Місце: Ангар НАУ (проспект Космонавта Комарова, 1, корпус 11)
Умови: участь безкоштовна, реєстрація обов'язкова
Реєстрація:
https://actinspace.org/register