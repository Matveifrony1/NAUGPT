Заголовок: На Юридичному факультеті НАУ провели заходи щодо відновлення освітнього процесу в умовах воєнного стану
Дата: 04/04/2022
URL: https://nau.edu.ua/ua/news/2022/3/na-yuridichnomu-fakulteti-nau-proveli-zahodi-shchodo-vidnovlennya-osvitnogo-protsesu-v-umovah-voennogo-stanu.html
==================================================

З метою підтвердження готовності науково-педагогічних працівників та здобувачів вищої освіти до відновлення освітнього процесу з 4 квітня, на Юридичному факультеті (ЮФ) Національного авіаційного університету проведено розширене засідання адміністративної наради, а також засідання кафедр та старостату з представниками деканату.
Учасниками засідань обговорено:
- особливості проведення навчальних занять в синхронному або асинхронному дистанційному режимі;
- аналіз моніторингу, який проведено наставниками груп щодо можливості здобувачів вищої освіти брати участь в освітньому процесі;
- графік коригування навчального процесу на 2021-2022 навчальний рік для здобувачів 1 та 3 курсів освітнього ступеня бакалавр, які навчаються за заочною формою навчання;
- організацію проведенням практик на випускових кафедрах;
- особливості написанням кваліфікаційних (дипломних) та курсових робіт тощо.
«Для опанування здобувачами вищої освіти освітніх компонентів з навчальних дисциплін в повному обсязі, передбачених освітніми програмами та навчальними планами, науково-педагогічним працівникам необхідно разом із диспетчером запланувати проведення навчальних занять, які повинні були відбутися протягом березня 2022 року. Дані заняття провести у другу зміну або в дні тижня, які раніше не використовувалися. У випадку наявності навчальних дисциплін, викладання яких з об’єктивних причин не може бути реалізовано науково-педагогічним працівником згідно з навчальним навантаженням, завідувачам кафедр необхідно організувати заміну викладача з наявного кадрового забезпечення кафедр», - зауважила декан ЮФ НАУ Ірина Сопілко.
Слід зазначити, що науково-педагогічними працівниками факультету розроблено навчально-методичні матеріали, необхідні для вивчення навчальних дисциплін та розміщено їх у відповідних класах сервісу Google Classroom. Також викладачі та куратори академічних груп постійно підтримують зв’язок зі студентами й здійснюють інформаційну, а також психологічну підтримку.
Старости груп ЮФ НАУ безпосередньо від декана факультету отримали відповіді на запитання, які стосувалися в основному атестації здобувачів вищої освіти, які не мають можливості приступити до занять у зв’язку із перебуванням в зонах активних бойових дій або відсутністю мережі Інтернет.