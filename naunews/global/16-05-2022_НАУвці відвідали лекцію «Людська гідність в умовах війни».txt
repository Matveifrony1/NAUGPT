Заголовок: НАУвці відвідали лекцію «Людська гідність в умовах війни»
Дата: 16/05/2022
URL: https://nau.edu.ua/ua/news/2022/5/nauvtsi-vidvidali-lektsiyu-lyudska-gidnist-v-umovah-viyni.html
==================================================

12 травня науково-педагогічні працівники, здобувачі вищої освіти та аспіранти Юридичного факультету (ЮФ) Національного авіаційного університету відвідали лекцію судді Конституційного Суду України Галини Юровської на тему «Людська гідність в умовах війни».
«Людську гідність не можливо втратити. Навіть коли людина вчиняє злочин, все одно в неї залишається право на людську гідність. Дане поняття є одним із ключових у Конституції України та з ним пов’язане право на гідне людське життя» - зазначила пані Галина відкриваючи захід.
У першій частині заходу лектор розкрила складові людської гідності, проаналізувала перелік прав, які не можуть бути обмежені згідно з ст. 64 Конституції України, навела правові підстави захисту гідності людини в умовах війни.
Другу частину лекції суддя присвятила захисту життя та людської гідності під час вчинення РФ воєнних злочинів на території України. Зокрема, спікер навела відмінності між поняттями «воєнний злочин» та «військовий злочин», розкрила мету прийнятих Женевських конвенцій про захист жертв війни, Конвенції ООН проти катувань та інших жорстоких, нелюдських або таких, що принижують гідність, видів поводження і покарання від 10 грудня 1984 року, перерахувала визначальні ознаки катувань, проаналізувала Рішення Європейського суду з прав людини «Прайс проти Сполученого Королівства» від 10 липня 2001 року.
«Незалежно від того, що сьогодні відбувається в Україні, українська нація показала всьому світу, що вони є і будуть захищати людську гідність та свою національність. Україна обов’язково переможе! В нас складні часи, але ми все витримаємо!» - завершила свій виступ пані Галина.
09:52