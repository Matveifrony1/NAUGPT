Заголовок: Зустріч студентів з представниками Київського центрального конструкторського бюро арматуробудування
Дата: 22/03/2018
URL: https://nau.edu.ua/ua/news/1/3/zustrich-studentiv-z-predstavnikami-kiivskogo-tsentralnogo-konstruktorskogo-byuro-armaturobuduvannya.html
==================================================

21 березня 2018 р. у мультимедійній аудиторії першого корпусу відбулася зустріч студентів з представниками Київського центрального конструкторського бюро арматуробудування (КЦКБА) – керівником центру випробувань Ярославом Федоричком та керівником проектів з маркетингу Анастасією Коваль. Зустріч організувала та провела кафедра гідрогазових систем НАУ.
Відкриваючи зустріч, завідувач кафедри Валерій Бадах представив гостей як працівників підприємства-партнера кафедри з 1996 року. Відтоді виробничу практику в  КЦКБА пройшов не один студент. Тому зустріч, на якій презентувалася діяльність конструкторського бюро, мала на меті допомогти підприємству знайти фахівців серед присутніх у залі студентів, а студентам вона могла посприяти здійснити черговий крок на шляху професійного становлення.
КЦКБА - машинобудівна компанія, яка спеціалізується в галузі розробки і виробництва арматури та пневмогідроагрегатів для об’єктів атомної та теплової енергетики, хімічної промисловості, нафтогазового комплексу, авіакосмічної галузі тощо. Сказати простіше, то вироби КЦКБА використовуються скрізь, де є потреба в управлінні повітрям та рідинами. Промовистою характеристикою підприємства є те, що вона вся його продукція відповідає ISO 9001 (Міжнародний стандарт якості); AП-21 (Розділ № 21 авіаційних правил); ENGL-S (Загальні норми льотної придатності).
Конструкторське бюро виконує повний цикл робіт, який включає: дослідження, розробку, виробництво, випробування,  постачання, обслуговування та ремонт.
Серед широкого кола підприємств, яким КЦКБА  постачає продукцію можна назвати хоча б ДП «Антонов», на повітряних суднах Ан – 70, Ан –124, Ан – 140 та  Ан – 148 зараз використовуються вироби конструкторського бюро.
Гості розповіли, що найдокладнішу інформацію про вимоги до студентів, які захочуть пов’язати свою професійну діяльність з КЦКБА, отримують ті, хто приходить на підприємство для проходження практики. Дуже важливим чинником для вступу на роботу до конструкторського бюро є належне знання англійської мови.
Те, що зустріч зацікавила присутніх у аудиторії студентів, засвідчило чимало різнопланових запитань. на які фахівці КЦКБА дали вичерпні відповіді. І цілком вірогідно припустити, що дехто з тих, хто ставив ці запитання невдовзі стане працівником Київського центрального конструкторського бюро арматуробудування. І вдячним за це буде цій зустрічі в НАУ.