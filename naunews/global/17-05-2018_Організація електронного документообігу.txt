Заголовок: Організація електронного документообігу
Дата: 17/05/2018
URL: https://nau.edu.ua/ua/news/1/5/organizatsiya-elektronnogo-dokumentoobigu.html
==================================================

15 травня 2018 року завідувач кафедри історії та документознавства НН ГМІ І. Тюрменко  та старший викладач кафедри О. Ількова стали учасниками науково-практичного семінару «Організація електронного документообігу в закладах освіти та органах державної влади», що відбувся в конференц-залі Президії Національної академії педагогічних наук України.
Змістовне наповнення наукового заходу пов’язане з освітніми послугами кафедри історії та документознавства з підготовки фахівців за  спеціальністю «Інформаційна, бібліотечна та архівна справа»: законодавче регулювання роботи з документами сучасних форм, забезпечення юридичної сили документів в електронній формі; створення системи електронного документообігу, системи електронної взаємодії органів виконавчої влади; централізоване зберігання електронних документів; специфікація електронних документів різного формату; міжнародні стандарти в організації діловодства й архівної справи; міжнародний досвід упровадження інформаційних технологій у діяльність закладів освіти та органів державної влади.
Про стан розвитку інформаційного суспільства у своїй державі та переваги його побудови, зокрема про роль керівника і компетенції персоналу в організації електронного документообігу, розповідали директор Литовського нового державного архіву Ірена Касцушкевічюте та завідувач відділу нагляду за управління документами цього архіву Дануте Контримавічене – друзі кафедри історії да документознавства, учасники минулорічної конференції «Історико-культурна спадщина: збереження, доступ, використання», що відбувалася у стінах НАУ.
Практичну зацікавленість аудиторії семінару викликали доповіді  директора Центрального державного електронного архіву України Юрія Ковтанюка і директора Українського науково-дослідного інституту архівної справи та документознавства Олександра Гараніна. Завершився захід у форматі «запитань-відповідей», які були націлені на розв’язання проблем впровадження електронного документообігу в нашій країні та реалізації розпорядження КМ України від 17.01.2018 щодо схвалення Концепції розвитку цифрової економіки та суспільства України на 2018-2020 рр.
Можемо констатувати, що інформатизація, е-урядування, цифрова трансформація, формування і використання національних електронних інформаційних ресурсів – одна з основних тенденцій сьогодення.