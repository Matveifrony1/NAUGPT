Заголовок: В НАУ вшанували пам'ять воїнів-«кіборгів», які боронили Донецький аеропорт
Дата: 17/01/2024
URL: https://nau.edu.ua/ua/news/2024/1/v-nau-vshanuvali-pamyat-voiniv-kiborgiv-yaki-boronili-donetskiy-aeroport.html
==================================================

16 січня в Україні офіційно відзначають День пам’яті захисників Донецького аеропорту, які 242 дні (з 26 травня 2014 року до 23 січня 2015 року) тримали оборону терміналів аеропорту та завдали значних втрат російським загарбникам.
У заході, присвяченому пам’яті славнозвісних «кіборгів», взяли участь Голова комісії з реорганізації НАУ, в.о. ректора Володимир Шульга, в.о. проректора з гуманітарної політики та інновацій Марина Петченко, помічник ректора Сергій Кондратюк, співробітники відділу по роботі зі студентами, адміністрація і здобувачі вищої освіти факультетів, курсанти кафедри військової підготовки.
Вшановуючи подвиг героїв, очільник університету зазначив: «Наші захисники тримали оборону Донецького аеропорту довгих 242 дні. Люди, які показали всім нам, як це – не здаватися і не відступати. Не віддавати ворогові жодного клаптику своєї території, тому, що це – твоя земля, твій дім. За незламність і силу духу захисників Донецького аеропорту назвали «кіборгами». Їх подвиг – символ того, що український народ обов'язково вистоїть і здобуде перемогу. І над Донецьким аеропортом знову буде піднято синьо-жовтий прапор України. Безмежна вдячність та уклін кожному нашому захиснику! Вічна пам'ять тим, хто віддав життя за свободу України».