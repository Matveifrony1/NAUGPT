Заголовок: ЗМІЦНЮЄМО ВЗАЄМОДІЮ З ТУРИСТИЧНИМ БІЗНЕСОМ
Дата: 29/03/2018
URL: https://nau.edu.ua/ua/news/1/3/zmicznyuemo-vzaemodiyu-z-turistichnim-biznesom.html
==================================================

Березень традиційно насичений подіями, присвяченими підготовці до гарячого курортно-туристичного сезону. Відкриваються масштабні туристичні виставки (Берлін, Гуанчжоу, Бангкок, Київ та ін.), проходять робочі наради. Саме наприкінці березня у ННІ міжнародних відносин НАУ відбувся науково-практичний семінар «Актуальні проблеми розвитку національного ринку туристичних послуг», організований кафедрою країнознавства і туризму. Обговорювались нові тенденції на ринку туристичних послуг України, питання професійної підготовки фахівців для індустрії туризму з урахуванням вимог роботодавців, необхідність модернізації вищої туристичної освіти.
Перед студентами і викладачами виступили: Олена Бойко, член ради засновників провідного національного туристичного оператора «Travel Professional Group» (Київ), керівник департаменту Центральної та Східної Європи; Анастасія Коробко, топ-менеджер  туристичного оператора «Каліпсо Україна» (Київ), випускниця магістратури кафедри  2013 р.; Аліна Момонт, помічник менеджера туристичного оператора «Каліпсо Україна» (Київ), студентка 1 курсу магістратури кафедри.
Олена Бойко розповіла про місце компанії на ринку та пріоритети її розвитку на перспективу. «Travel Professional Group» працює на ринку туристичних послуг України з 1994 р. За цей час послугами компанії скористалися понад 1,7 млн клієнтів. Особливий інтерес аудиторії викликала інформація щодо Школи туристичної майстерності TPG, в якій кожен охочий має унікальну можливість безкоштовно дізнатися про основи професії від практиків туризму, а також про традиційний Всеукраїнський конкурс студентських науково-дослідних робіт з туризму, переможці якого отримують від компанії іменні нагороди і стипендії.
Заснована у 2008 р. туристична компанія «Каліпсо Україна» динамічно розвивається. Вона має ліцензію на здійснення туроператорської діяльності з можливістю надавати всі види туристичних послуг. Змістовний та емоційний виступ Анастасії Коробко був присвячений впливу безвізового режиму з ЄС на розвиток ринку, важливості мотивованого обрання професії менеджера з туризму, необхідності добре вчити іноземні мови, постійно працювати над собою. Пролунали добрі слова про належну якість освіти на профільній кафедрі НАУ.
Аліна Момонт, яка разом із колегою щойно повернулася з однієї з найбільших туристичних виставок світу ITB (Берлін), поділилася враженнями про організацію цього масштабного заходу та особливості роботи на об’єднаному стенді України.
Підсумком семінару стало спільне бажання зміцнювати співпрацю між Національним авіаційним університетом і роботодавцями, переконання у доцільності внесення змін до порядку проходження практичної підготовки майбутніми фахівцями з туризму.