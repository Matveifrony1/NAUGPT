Заголовок: Відому волонтерку-доцента Гуманітарного інституту нагородили медаллю «За незламність духу»
Дата: 07/07/2017
URL: https://nau.edu.ua/ua/news/2017/6/vidomu-volonterku-dotsenta-gumanitarnogo-institutu-nagorodili-medallyu-za-nezlamnist-duhu.html
==================================================

3 липня 2017 року в Києві відбулося нагородження Всеукраїнським об’єднання «Країна» громадян
,
які не є байдужими до проблем на Сході України і долучаються до благодійних акцій на підтримку воїнів АТО. За представленням підрозділу військових капеланів ЗСУ медаллю «За незламність духу» нагороджено доцента кафедри історії та документознавста Навчально-наукового гуманітарного інституту Світлану Литвинську.
Після героїчної загибелі її чоловіка – полковника Ю.О. Литвинського під Іловайськом у серпні 2014 року – Світлана Віталіївна не скорилася долі. Глибоко переживаючи своє велике горе, вона разом із сином, студентом НН ІІДС, активно допомагала збирати і передавати на фронт волонтерську допомогу, відвідувала поранених бійців у госпіталях, підтримувала родини загиблих. Наразі Світлана Литвинська очолює наглядову раду «Всеукраїнського об’єднання дружин і матерів бійців-учасників АТО», що опікується жінками й дітьми з сімей загиблих.  Вона вивчає проблеми родин загиблих, тяжкопоранених бійців, а також тих, кого вважають зниклими безвісти чи полоненими. Зі своїми пропозиціями щодо державних гарантій соціального захисту учасників АТО та членів їхніх сімей Світлана Литвинська виступала на парламентських слуханнях у Верховній Раді України.
В активній громадській роботі Світлані Віталіївні допомагає її син Павло, який у цьому році успішно захистив бакалаврський диплом і планує продовжувати навчання в магістратурі за спеціальністю «Кібербезпека». Так, лише згуртування, взаємодопомога, взаєморозуміння допоможуть перемогти і захистити цілісність і суверенітет української держави.