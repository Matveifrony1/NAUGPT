Заголовок: У НАУ відбулася зустріч студентів із членом Вищої ради правосуддя
Дата: 13/12/2021
URL: https://nau.edu.ua/ua/news/2021/12/u-nau-vidbulasya-zustrich-studentiv-iz-chlenom-vishchoi-radi-pravosuddya.html
==================================================

8 грудня відбулася зустріч здобувачів вищої освіти Юридичного факультету (ЮФ) Національного авіаційного університету з членом Вищої ради правосуддя, Секретарем Третьої Дисциплінарної палати, Ларисою Швецовою.
Захід організовано в рамках раніше підписаного Меморандуму про співробітництво Вищої ради правосуддя та Національного авіаційного університету, який передбачає двосторонню співпрацю у сфері аналізу законодавства, проведення наукових та науково-практичних заходів, методичної та методологічної підтримки.
Лариса Швецова розповіла студентам про основні етапи ухвалення профільного законодавства та повноваження, віхи реформування та основні функції Вищої ради правосуддя.
«Діяльність Ради як конституційного органу ґрунтується насамперед на засадах відповідальності та підзвітності перед суспільством. З лютого 2017 року по серпень 2021 року Вища рада правосуддя розглянула понад 65 тисяч скарг, які здебільшого надходили від фізичних осіб та зводилися до дублювання апеляційних чи касаційних скарг або незгоди із судовим рішенням. Значна частина скарг стосувалася порушення строків розгляду справ. Проте, за цей період до дисциплінарної відповідальності притягнуто лише 1% суддів від загальної кількості, щодо яких Рада розглянула скарги», – зауважила членом Вищої ради правосуддя.
Лектор зауважила, також, що після набрання чинності Закону України № 1635-ІХ (5 серпня 2021 року), Вища рада правосуддя не здійснює розгляд дисциплінарних справ, оскільки за новими нормами повноваження Ради щодо здійснення дисциплінарного провадження стосовно судді реалізує служба дисциплінарних інспекторів Вищої ради правосуддя, яка наразі ще не сформована.
Відповідаючи на запитання студентів, Лариса Швецова зазначила, що постійні реформи судової влади не сприяють її стабільності. На її переконання, після проведення судової реформи у 2016 році повинно пройти не менше десяти років для усвідомлення її переваг та недоліків. Тільки після ґрунтовного аналізу усіх показників, на що необхідний значний часовий проміжок, можна обговорювати запровадження нових змін у судовій владі.
Дякуємо Ларисі Швецовій за цікаву та змістовну бесіду.