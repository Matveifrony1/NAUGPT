Заголовок: Вийшла в світ монографія професора НАУ видана німецькою мовою
Дата: 19/02/2018
URL: https://nau.edu.ua/ua/news/1/2/viyshla-v-svit-monografiya-profesora-nau-vidana-nimetskoyu-movoyu.html
==================================================

Відповідно до планової роботи НАУ щодо створення сумісних навчально-наукових структур за кордоном зараз проводяться переговори з Лейбницьким інститутом міждисциплінарних досліджень щодо підготовки наукових кадрів для Німеччини.
Зокрема, сторони мають намір співпрацювати у напрямку створення спільної структури (філіалу) в Німеччині (м. Берлін) на базі Національного авіаційного університету за сприянням Лейбницького інституту, в якій буде проходити підготовка німецьких фахівців. Також відбуватиметься обмін вченими (професорами, лекторами або дослідниками), проведення спільних наукових досліджень і впровадження їх результатів, обмін спеціалістами шляхом участі у програмах стажування та інших наукових програмах.
Подальшому розвитку цих планів, безумовно, сприятиме робота завідувача кафедри механіки, доктора технічних наук, професора В’ячеслава Астаніна, який сьогодні  презентував монографію «Technische Mechanik Grundlagen der Festigkeitslere», видану німецькою мовою. Слід зазначити, що входження НАУ до міжнародних рейтингів неможливе без таких видань, адже вони є реальним свідченням наукового потенціалу вишу.
За підсумками робочої зустрічі очільник НАУ В.Ісаєнко подякував професору В.Астаніну за вагомий внесок у розвиток міжнародного авторитету університету.
«Ви зробили практично аутентичний, так би мовити, «правильний» німецький підручник в класичній традиції вітчизняної науки», - відзначив В.Ісаєнко.
Прес-служба НАУ