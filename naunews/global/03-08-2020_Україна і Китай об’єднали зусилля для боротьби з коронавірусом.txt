Заголовок: Україна і Китай об’єднали зусилля для боротьби з коронавірусом
Дата: 03/08/2020
URL: https://nau.edu.ua/ua/news/2020/serpen/ukraina-i-kitay-ob’ednali-zusillya-dlya-borotbi-z-koronavirusom.html
==================================================

Голова Бюро освіти Посольства Китайської Народної Республіки в Україні Ван Дадзюнь та заступник голови Лю Тай відвідали НАУ.
Ректор Володимир Ісаєнко висловив вдячність співробітникам Посольства КНР в Україні та нашим партнерам з Китаю, які підтримали університет та надали гуманітарну допомогу. «Беручи до уваги той факт, що друга хвиля COVID-19 неминуча, нам особливо важливо відчувати  допомогу. Для забезпечення освітнього процесу спеціалісти НАУ вивчають можливість відкриття в Китайській Народній Республіці офіційного представництва університету та створення власної навчальної бази». Ректор зазначив, що потрібно обговорити можливість роботи представників Приймальної  комісії НАУ в Китаї для проведення агітаційної роботи з китайськими абітурієнтами. Комісія визначатиме пріоритетні спеціальності для китайських студентів, сприятиме їх вступові, поселенню та навчанню в НАУ.
Голова Бюро освіти Посольства КНР в Україні Ван Дадзюнь наголосив, що «китайські партнери демонструють свою щиру підтримку, надавши цю гуманітарну допомогу, утверджуючи міцну дружбу між китайським та українським народами». Він зазначив, що гарною ідеєю є «відбір кращих китайських абітурієнтів на базі вашого партнера, компанії «Xipei Education». Ще одним гарним рішенням стало б відкриття підготовчого факультету вивчення української мови китайськими студентами».
Голова бюро освіти Посольства Китайської Народної Республіки в Україні Ван Дадзюнь та заступник голови бюро освіти Лю Тай поспілкувались з китайськими студентами, які залишились в Україні та запевнили, що Україна і Китай мають широкі перспективи для боротьби з пандемією.
Ректор Володимир Ісаєнко разом з представниками «Golden Egg Science and Technology Co, LTD»  передали частину гуманітарної допомоги старості групи китайських студентів та головам студентського самоврядування університету.
Ректор наголосив: «Співробітники університету та стратегічні партнери НАУ, дбаючи про життя та здоров’я студентства, роблять усе можливе, аби студенти продовжували навчання у звичайному режимі. Проте «левова частка» перемоги над COVID-2019 залежить від самосвідомості і самоповаги студентів до самих себе. Важливо, аби кожна людина дотримувалася базових правил безпеки».