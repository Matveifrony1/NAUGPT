Заголовок: Дні науки факультету лінгвістики та соціальних комунікацій
Дата: 30/05/2019
URL: https://nau.edu.ua/ua/news/2019/5/dni-nauki-fakultetu-lingvistiki-ta-sotsialnih-komunikatsiy.html
==================================================

Цього року на Факультеті лінгвістики та соціальних комунікацій започатковано проведення Днів науки факультету. Основна мета – презентація цікавих, перспективних наукових здобутків науково-педагогічних працівників і молодих учених факультету.
З вітальним словом на урочистому відкритті Днів науки виступили проректор з наукової роботи Володимир Харченко, декан факультету Сергій Ягодзінський та заступник декана з науково-методичної та міжнародної діяльності Анжеліка Кокарєва.
Дні науки розпочалися з інтерактивного тренінгу «Google Translate: техніки ефективного користування» (Модератор – доцент кафедри англійської філології і перекладу Ірина Струк). Викладачі та студенти отримали корисні поради: як насправді працює нейронний машинний переклад; як оптимізувати мовні/мовленнєві ресурси, аби отримати якісний переклад; як виміряти та оцінити категорію «якісний/неякісний» переклад тощо.
Також проведено коуч-сесію «Як уникнути плагіату». Модератори – доценти кафедри української мови та культури Анастасія Сібрук і Надія Сенчило. Викладачі розповіли студентам університету, як створювати оригінальний науковий текст, без плагіату. Що треба робити, щоб досягти унікальності тексту не менше ніж 70%, як пройти перевірку на антиплагіат, у чому секрети успіху в написанні якісних наукових робіт, які відповідають вимогам академічної доброчесності.
На завершення Днів науки відбувся тренінг «Емоційний інтелект: як вижити у сучасному світі?» Модератор – студентка 2 курсу спеціальності «Психологія» Анна Закревська. У ході тренінгу учасники дізналися: що таке Емоційний інтелект та чому він важливіший за IQ; як розвивати кожен з компонентів емоційного інтелекту; як управляти власними емоціями.
Переконані, що молоді талановиті послідовники й надалі докладатимуть зусиль для невтoмнoго пiзнaння, вiртуaльнoго перетину та знищення мoвних кoрдoнів, розвитку Soft Skills, покращення навичок спілкування, роботи з людьми, а також підняття рівня академічної доброчесності серед молоді.
Факультет лінгвістики та соціальних комунікацій бажає студентам та викладачам творчої наснаги, непересічних успіхів у професійній діяльності, нових відкриттів, неперевершених звершень, а також сподівається, що святкування Днів науки на факультеті стануть традиційними.