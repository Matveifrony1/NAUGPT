Заголовок: НАУ вручено Гран-Прі на Міжнародній виставці «Освіта та кар’єра-2016»
Дата: 15/04/2016
URL: https://nau.edu.ua/ua/news/2016/4/nau-vrucheno-gran-pri-na-mizhnarodnij-vistavczi-osvita-ta-kar’era-2016.html
==================================================

14 квітня 2016 р. у приміщенні Національного центру ділового та культурного співробітництва «Український дім» відбулося урочисте відкриття XІX Міжнародної спеціалізованої виставки «Освіта та кар’єра – 2016» та виставки закордонних навчальних закладів «Education abroad». На сьогоднішній день це найбільший захід, що присвячений як вищій освіті в Україні, так і за кордоном та надає змогу всім бажаючим отримати інформацію безпосередньо від представників ВНЗ. У виставці «Освіта за кордоном» були представлені більше 70 вузів з різних країн світу.
Виставку відвідали старшокласники, студенти і батьки. Крім індивідуальних консультацій та особистих зустрічей відвідувачі мали можливість прослухати тематичні семінари та презентації від представників закордонних навчальних закладів, НАПН України, Інституту модернізації змісту освіти МОН України, коледжів та університетів.
НАУ на виставці представляли Інститут доуніверситетської підготовки, Приймальна комісія, кафедра військової підготовки, ННІ Післядипломної освіти, Науково-технічна бібліотека та редакційно-видавничий відділ.
На стендах НАУ презентували: інновації з підвищення якості освіти, реалізація освітніх програм, надання якісних освітніх послуг, досвід міжнародної співпраці у реалізації спільних освітніх проектів, післядипломна освіта, підготовчі курси, підготовка до ЗНО, англомовний проект, друга вища освіта, навчання на кафедрі військової підготовки, видавнича діяльність та науково-методичний супровід упровадження інновацій, особливості вступної кампанії – 2016. Відвідувачам було надано інформаційно-рекламну продукцію, вони мали нагоду особисто поспілкуватися з представниками університету та отримати кваліфіковані відповіді на всі запитання.
Університет подавав матеріали для участі у конкурсі з тематичної номінації «Підготовка випускників загальноосвітніх навчальних закладів до навчання у вищих навчальних закладах». Керівниками проекту були проректор з навчальної та методичної роботи Т. Іванова та директор ІДП Н. Муранова. Експертну оцінку якості роботи проводили НАПН України, Інститут модернізації змісту освіти МОН України. Університет було удостоєно Почесного звання «Лідер вищої освіти України» та як переможця конкурсу з тематичних номінацій нагороджено Гран-Прі та Дипломом.
Вітаємо колектив університету з достойними нагородами.