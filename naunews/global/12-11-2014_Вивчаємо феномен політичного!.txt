Заголовок: Вивчаємо феномен політичного!
Дата: 12/11/2014
URL: https://nau.edu.ua/ua/news/2014/11/vivchaemo-fenomen-politichnogo.html
==================================================

5 листопада 2014 року на кафедрі філософії Гуманітарного інституту відбувся методологічний семінар за участю здобувача наукового ступеня доктора наук, завідувача кафедри філософії та політології Кіровоградського державного педагогічного університету ім. В. Винниченка Ю. Харченко. На суд колег була представлена проблематика фахового дослідження здобувача – вивчення феномену політичного в бутті глобалізованого соціуму.
Незважаючи на широке представлення в іноземних та вітчизняних роботах, присвячених різним аспектам політики та її впливу на життя соціуму, проблема політичного містить багато невирішених питань і, найголовніше, не розв’язані сутнісні, концептуальні проблеми щодо неї. Доповідач накреслила основні напрямки дисертаційного дослідження, його методологію та перші наукові узагальнення, що можуть претендувати на елемент новизни.
Виступ Ю. Харченко викликав дискусійні та полемічні висловлювання і запитання. Так, к.філос.н. С. Ягодзінського цікавили концептуальні основи розуміння поняття соціального та політичного буття, співвідношення ідеального та реально-конкретного в їх природі; к.філос.н, доцента Л. Ороховська підняла питання про ефективність впливу політичних міжнародних організацій, створених в післявоєнний час ХХ ст. на сучасні глобалізовані політичні процеси зі зміненою архітектонікою; док.філос.н., професори В. Лях та В. Онопрієнко уточнювали про наявність ключових тенденцій, що зумовлюють предметні характеристики феномену політичного та визначають глобалізований соціум на рівні його буттєвості.