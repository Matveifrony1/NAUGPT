Заголовок: Студенти ФМВ НАУ розпочали навчання у Міжнародній Європейській університетській школі права і управління EPLO
Дата: 16/11/2020
URL: https://nau.edu.ua/ua/news/2020/listopad/studenti-fmv-nau-rozpochali-navchannya-u-mizhnarodniy-evropeyskiy-universitetskiy-shkoli-prava-i-upravlinnya-eplo.html
==================================================

У межах міжнародного проекту співпраці між Національним авіаційним університетом та Європейською організацією публічного права (м. Афіни, Греція) стартувало навчання для семи студентів - міжнародників у Міжнародній Європейській університетській школі права і управління EPLO.
Європейська організація публічного права (EPLO) надала 7 пільгових стипендій для студентів Факультету міжнародних відносин, які мають високі показники у навчанні та володіють достатнім рівнем англійської мови.
Європейська організація публічного права, структурним елементом якої є Міжнародна Європейська університетська школа права і управління, відіграє значущу  роль у забезпеченні глобальної стабільності, сприянні демократії та загальному прогресу людства.
У зв’язку з епідеміологічною ситуацією у світі, навчання відбуватиметься дистанційно, а термін навчання для здобуття ступеню «бакалавр» становитиме 3 роки. Підготовка здійснюється за наступними освітніми програма: європейське право; європейське управління; європейське право та управління.
У рамках виробничої практики передбачається обов’язкове стажування в одному з чотирьох офісів Європейської організації публічного права в світі – в містах Афіни, Женева, Відні або Нью-Йорку.
За результатами навчання студенти отримають європейський диплом міжнародного зразка, визнаний в усьому світі.
Європейська організація публічного права найповажніша на теренах Європи міжнародна науково-освітня організація в сфері публічного права, якій уже три десятки років. Серед іншого, ЄОПП виступає офіційним радником ООН, ПАР’Є, Європейської комісії у сфері регулювання публічно-правових відносин, постійно консультує Європейський Суд з прав людини.
Увага та підтримка такого рівня міжнародної організації студентів НАУ свідчить про визнання потужного освітньо-наукового потенціалу студентської молоді України.