Заголовок: НАУ розбудовує співпрацю з міською владою Миколаєва у сфері реновації та реконструкції цивільної інфраструктури
Дата: 11/01/2024
URL: https://nau.edu.ua/ua/news/2024/1/nau-rozbudovue-spivpratsyu-z-miskoyu-vladoyu-mikolaeva-u-sferi-renovatsii-ta-rekonstruktsii-tsivilnoi-infrastrukturi.html
==================================================

Внаслідок масштабної неспровокованої російської агресії Україна зазнала масштабних втрат і руйнувань. Започаткована Президентом, Урядом і зарубіжними партнерами робота над проєктами післявоєнного відновлення передбачає, зокрема, й розбудову промислової і цивільної інфраструктури, житла та технічну модернізацію підприємств у воєнний і післявоєнний періоди.
З огляду на це колектив факультету наземних споруд і аеродромів на чолі з в.о. декана Октябриною Чемакіною спільно з Миколаївською міською радою підготували проєкт Меморандуму про співпрацю з питань ревіталізації міського середовища та будівництва інфраструктурних об’єктів, які забезпечують повноцінне життя в громадах на деокупованих і постраждалих від військових дій територіях.
Цими днями голова комісії з реорганізації НАУ, в.о. ректора
Володимир Шульга підписав з Миколаївським міським головою Олександром Сєнкевичем меморандум про співпрацю
, який передбачає організаційну, координаційну та консультативну взаємодію в науково-дослідній та навчальній роботі стосовно просторового розвитку територій, реновації та реконструкції житла та інфраструктури, відновлення порушеного міського середовища міста Миколаєва.
«Розбудова співпраці з місцевим самоврядуванням – перспективний напрям роботи оновленого НАУ-КАІ. Реалізація проєктів відновлення України створює необхідну синергію і можливості для партнерства науки, місцевих громад і бізнесу з розробки інноваційних проєктів, підготовки нових освітньо-професійних програм з реальними компетенціями фахівців для роботи в галузях архітектури, дизайну та будівництва, будівництва і реконструкції аеропортів тощо», – зазначив Володимир Шульга, коментуючи підписання Меморандуму.