Заголовок: 17 ЛИСТОПАДА – МІЖНАРОДНИЙ ДЕНЬ СТУДЕНТІВ
Дата: 17/11/2017
URL: https://nau.edu.ua/ua/news/2017/11/17-listopada-–-mizhnarodnij-den-studentiv.html
==================================================

Назва цього свята викликає у кожного добрі та веселі думки. Проте історія виникнення Міжнародного дня студента доволі трагічна та повчальна, кожен українець може відшукати у ній паралелі з нашим сьогоденням і вчитися на уроках минулого.
Наприкінці вересня 1938 р. фашистська Німеччина, очолювана навіженим фюрером, під приводом «захисту німецькомовного населення» окупувала Судетську область, а у березні 1939 року оголосила Богемію та Моравію власним протекторатом. Чехословаччина фактично перестала існувати як незалежна держава. А 28 жовтня, у день проголошення Першої Чехословацької республіки по всій країні спалахнули протести.
Особливо активними були студенти: адже незалежною країна була двадцять років, і за цей час встигло вирости вільне покоління. У Празі на протести вийшли десятки тисяч людей, більшість з яких складали студенти. Вони вийшли у центр міста, на площу святого Вацлава. І поліція відкрила вогонь… Цього дня було важко поранено 24-річного студента медичного факультету Карлового університету Яна Оплетала. За два тижні хлопець помер у лікарні. 15 листопада похорон загиблого студента перетворився на багатотисячну акцію протесту, яка знову була жорстоко придушена. А 17 листопада за особистим наказом Гітлера було страчено дев’ятьох студентів – організаторів акції. Півтори тисячі непокірних молодих людей було відправлено у концтабори…
За два роки у Лондоні пройшли збори Міжнародної Ради студентів, яка вирішила на знак пам’яті про мужню боротьбу чеських студентів за незалежність оголосити 17 листопада Міжнародним днем студентів.
Та це ще не кінець історії. Рівно через 50 років після кривавих подій 1939-го, 17 листопада 1989 року у Празі студенти вийшли на мирну акцію пам’яті, яка переросла у багатотисячні протести – цього разу вже проти радянської окупації. Ці події потім назвали «Оксамитовою революцією». Вона стала початком вивільнення країни з «братських обіймів» радянської імперії, і вже у 1991-му останній радянський солдат покинув Чехословаччину.
…А тепер повернімося до власної історії. Нині історики вважають, що першим кроком на шляху вивільнення України стала саме студентська «Революція на граніті» - мирна ненасильницька, але багатолюдна протестна акція, що тривала з 2 по 17 жовтня 1990 року. Вимоги протестувальників до Верховної Ради УРСР - недопущення підписання нового союзного договору; перевибори до Ради на багатопартійній основі, повернення українських солдатів на Батьківщину, відставка голови Ради Міністрів – були прийняті. А менше ніж за рік Україна нарешті стала незалежною державою.
Та ми знаємо, що навіть після офіційного проголошення незалежності історичний шлях України був і залишається доволі складним. Сусідня імперія намагалася захопити нас різними шляхами. Культурна експансія, колабораціоністи у різних верствах влади, анексія територій під приводом «захисту російськомовного населення», війна… У ці важкі часи молодь завжди першою виходила боронити нашу свободу і демократію.
В Україні день студентства вважається офіційним святом з 1999 року. А 21 листопада наша країна святкує День Гідності та Свободи, вшановуючи події Помаранчевої революції та Революції гідності. Напередодні цього свята варто згадати, що Революція гідності почалася саме зі студентських протестів…