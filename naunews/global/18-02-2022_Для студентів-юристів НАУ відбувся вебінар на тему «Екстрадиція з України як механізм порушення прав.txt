Заголовок: Для студентів-юристів НАУ відбувся вебінар на тему «Екстрадиція з України як механізм порушення прав людини»
Дата: 18/02/2022
URL: https://nau.edu.ua/ua/news/2022/2/dlya-studentiv-yuristiv-nau-vidbuvsya-vebinar-na-temu-ekstraditsiya-z-ukraini-yak-mehanizm-porushennya-prav-lyudini.html
==================================================

Нещодавно студенти 3-го курсу Юридичного факультету (ЮФ) Національного авіаційного університету разом із науково-педагогічними працівниками кафедри конституційного і адміністративного права факультету взяли участь у навчальному вебінарі на тему «Екстрадиція з України як механізм порушення прав людини».
Захід провів адвокат-практик у сфері міграційного права Олексій Скорбач. Він зазначив: «Останнім часом екстрадиція перетворилася на дієвий спосіб «отримання» державами неугодних політичних опонентів, а Інтерпол став організацією, яка розшукує таких осіб з порушенням власних правил та застережень. Попри формальні, а час від часу гучні заяви політичних лідерів країн про припинення співпраці або агресію тієї чи іншої країни, правоохоронні органи та спецслужби демократичних, псевдо демократичних та зовсім недемократичних держав продовжують спокійно співпрацювати у міжнародному правовому полі. Часто така співпраця є зовсім протилежною офіційній політиці країни, проте «покривається» магічним словом «екстрадиція», начебто як дозвіл на порушення визнаних прав людини».
Під час вебінару також було окреслено проблеми організаційного та фінансового характеру, що виникають у процесі здійснення екстрадиції, зокрема:
- відсутність належного фінансування;
- занадто складний і довготривалий процес екстрадиції в Україні;
- ненадання або несвоєчасне надання необхідних документів, невідповідне їх оформлення тощо.
Завершуючи зустріч, Олексій Скорбач зауважив, що сьогодні необхідно вдосконалювати співпрацю механізмів контролю за надходженням та виконанням запитів про правову допомогу держав, спростувати сам механізм передачі осіб, інформувати держави про стан розгляду запитів про екстрадицію.