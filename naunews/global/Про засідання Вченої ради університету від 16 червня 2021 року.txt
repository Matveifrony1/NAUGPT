Заголовок:Про засідання Вченої ради університету від 16 червня 2021 року

Дата: ----------
URL: https://vchenarada.nau.edu.ua/news2/pro-zasidannya-vchenoyi-radi-universitetu-vid-16-chervnya-2021-roku/
==================================================
Про засідання Вченої ради університету від 16 червня 2021 року
16 червня 2021 року відбулося засідання Вченої ради Національного авіаційного університету.

 

На початку засідання Голова Вченої ради університету Микола Сергійович КУЛИК вручив дипломи кандидатів наук працівникам університету.

Дипломи кандидата наук вручено:

– ГУРСЬКІЙ Олені Олександрівні – старшому викладачу кафедри іноземних мов за фахом Факультету лінгвістики та соціальних комунікацій;

– КОСТЮЧЕНКО Ользі Анатоліївні – старшому викладачу кафедри архітектури Факультету архітектури, будівництва та дизайну;

– СКИРДІ Тетяні Сергіївні – старшому викладачу кафедри іноземних мов Факультету міжнародних відносин;

– ТЕРЕМІНКО Ларисі Григорівні – старшому викладачу кафедри іноземних мов за фахом Факультету лінгвістики та соціальних комунікацій.

Вчена рада університету присвоїла вчене звання старшого дослідника за спеціальністю 131 «Прикладна механіка» старшому науковому співробітнику наукової групи кафедри машинознавства, стандартизації та сертифікації за темою 308-ДБ20 (відповідальний виконавець) Науково-дослідної частини, кандидату технічних наук ЮРЧУК Аліні Олександрівні.

Ключовим питанням порядку денного постало питання про обрання за конкурсом на посади завідувачів кафедр, професорів Національного авіаційного університету та доцентів, старших викладачів Інституту міжнародного співробітництва та освіти та Інституту розвитку освіти.

У 2019 та 2020 роках всупереч законодавству, а саме статті 55 Закону України «Про вищу освіту» та Порядку проведення конкурсного відбору при заміщенні вакантних посад науково-педагогічних працівників та укладання з ними трудових договорів (контрактів) у Національному авіаційному університеті конкурсний відбір не оголошувався. Для того, щоб виправити цю ситуацію та унеможливити виникнення будь-яких скарг щодо законності займання посад тими чи іншими науково-педагогічними працівниками у 2021 році в Національному авіаційному університеті було оголошено конкурс на більш ніж 700 посад. На посади завідувачів кафедр претендувало 70 кандидатів, на посади професорів кафедр – 89 кандидатів; на посади доцентів Інституту міжнародного співробітництва та освіти та Інституту розвитку освіти (відсутня вчена рада інституту) претендувало 7 кандидатів, а на посади старших викладачів – 5 кандидатів. Відповідно до Статуту університету, Положення про Вчену раду університету та Порядку проведення конкурсного відбору, на засіданні Вченої ради було розглянуто вказану кількість кандидатів, завідувачами кафедр обрано 64 кандидата, відмовлено у продовжені строкового договору 6 претендентам. На посади професорів кафедр не підтримано 7 кандидатур. На посади доцентів та старших викладачів Інституту міжнародного співробітництва та освіти та Інституту розвитку освіти підтримано всі кандидатури.

Також було затверджено освітньо-професійні програми зі спеціальностей, за якими здійснюється підготовка здобувачів вищої освіти за освітніми ступенями у Національному авіаційному університеті, затверджено навчальні плани підготовчого відділення Центру міжнародної освіти Інституту міжнародного співробітництва та освіти.

На засіданні встановлено загальний ліміт стипендіатів та ліміт стипендіатів, які досягли особливих успіхів у навчанні на І семестр 2021-2022 н.р.; затверджено кандидатури студентів на призначення академічних стипендій Президента України, Кабінету Міністрів України на І семестр 2021-2022 н. р. та академічних стипендій Верховної ради України на 2021-2022 н.р., а також стипендій імені державних діячів першого українського уряду здобувачам вищої освіти освітнього ступеня «Магістр» на І семестр 2021-2022 н. р.

Вчена раду університету прийняла рішення про проведення попередньої експертизи дисертації здобувачів освітньо-наукового ступеня доктора філософії:

– НАБАТОВА Сергія Миколайовича – аспіранта 2 року навчання за спеціальністю 015 «Професійна освіта (за спеціалізаціями)»;

– ШЕВЧЕНКО Олександри Володимирівни – аспірантки 4 року навчання за спеціальністю 192 «Будівництво та цивільна інженерія» відповідно до «Порядку проведення експерименту з присудження ступеня доктора філософії», затвердженого Постановою Кабінету Міністрів України від 06.03.2019 р. № 167 та Порядку захисту дисертації та присудження ступеня доктора філософії у Національному авіаційному університеті.

Окрім того, затверджено теми докторських дисертацій, рекомендовано до друку навчальні посібники, підручники, монографії.