Заголовок: Вчена рада НАУ прийняла рішення про передачу Льотної академії Національного авіаційного університету до Харківського національного університету Повітряних сил імені Івана Кожедуба
Дата: 02/10/2023
URL: https://nau.edu.ua/ua/news/2023/10/vchena-rada-nau-priynyala-rishennya-pro-peredachu-lotnoi-akademii-natsionalnogo-aviatsiynogo-universitetu-do-harkivskogo-natsionalnogo-universitetu-povitryanih-sil-imeni-ivana-kozheduba.html
==================================================

Сьогодні, 02 жовтня 2023, на засіданні Вченої ради Національного авіаційного університету, враховуючи висновки раніше створеної профільної комісії, було ухвалено рішення про передачу цілісного майнового комплексу Льотної академії Національного авіаційного університету до сфери управління Міністерства оборони України як відокремленого структурного підрозділу Харківського національного університету Повітряних сил імені Івана Кожедуба.
Таке рішення прийнято «з метою сприяння розвитку системи військової освіти, зміцнення кадрового потенціалу Повітряних Сил Збройних Сил України та подальшого розгортання підготовки висококваліфікованих фахівців для військової авіації», йдеться у протоколі засідання Вченої ради.
Підставою для такого рішення стало звернення колективу Льотної Академії НАУ щодо відокремлення зі структури Національного авіаційного університету, звернення керівництва Харківського національного університету Повітряних сил імені Івана Кожедуба щодо необхідності використання навчально-матеріальної бази Академії для виконання завдань із забезпечення обороноздатності країни та критичну необхідність у задоволенні потреб в підготовці авіаційного персоналу за міжнародними стандартами у рамках стратегії розвитку авіації України.