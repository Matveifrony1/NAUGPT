Заголовок: Уряд підтримує стратегію розвитку НАУ
Дата: 17/03/2018
URL: https://nau.edu.ua/ua/news/1/3/uryad-pidtrimue-strategiyu-rozvitku-nau.html
==================================================

Відбулася зустріч першого віце-прем‘єра – міністра економічного розвитку України Степана Кубіва з Народним депутатом України Дмитром Андрієвським та виконуючим обов’язки ректора НАУ Володимиром Ісаєнком, під час якої обговорювались стратегія та перспективи розвитку Національного авіаційного університету.
Зокрема, йшлося про участь нашого вишу у вітчизняних та міжнародних інвестиційних проектах, співпраця з вітчизняним військово-промисловим комплексом та закордонними колегами, насамперед про позитивні напрацювання у спільних українсько - канадських та українсько-китайських проектах з підготовки фахівців авіаційної галузі та наукових досліджень.
Степан Кубів відзначив великий досвід НАУ у залученні іноземних інвестицій через участь в спільних міжнародних проектах, широкі міжнародні зв’язки та професійне управління людськими ресурсами.
«НАУ є одним з кращих вітчизняних вишів. Знання і досвід, отриманні у стінах університету дозволяють студентам Авіаційного швидко опанувати майбутню професію. Підготовка в НАУ високопрофесійних кадрів, робить нашу країну сильною, успішною і конкурентною, зокрема, в авіаційній галузі», - зазначив народний депутат України Дмитро Андрієвський.
Крім того, було обговорено перспективи участі НАУ в державному інвестиційному проекті «Створення Міжнародного центру підготовки пілотів на базі Національного авіаційного університету» та інвестиційному проекті «Відновлення умов належної освіти у Слов’янському коледжі НАУ та забезпечення рівного доступу до освіти для осіб з обмеженими можливостями».
Важливе місце в розмові зайняло обговорення плану заходів до святкування 85-річчя заснування Національного авіаційного університету та участь у них представників вищої влади України. Зокрема, Степан Кубів погодився очолити оргкомітет із підготовки до ювілею НАУ.
Приємно відзначити, що зустріч підтвердила повне розуміння і підтримку з боку Уряду і парламентарів стратегії розвитку НАУ.