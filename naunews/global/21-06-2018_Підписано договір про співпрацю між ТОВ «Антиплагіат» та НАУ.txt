Заголовок: Підписано договір про співпрацю між ТОВ «Антиплагіат» та НАУ
Дата: 21/06/2018
URL: https://nau.edu.ua/ua/news/1/6/pidpisano-dogovir-pro-spivpratsyu-mizh-tov-antiplagiat-ta-nau.html
==================================================

"Черговим етапом розбудови як дієвої системи забезпечення якості, так і впровадження принципів академічної доброчесності є нещодавно підписаний  договір з компанією «Антиплагіат», в рамках підписаного Меморандуму з МОН щодо безкоштовної перевірки всіх дисертаційних робіт, які будуть захищатися в університетах України. Меморандум передбачає вільний доступ до сервісу Unicheck (
https://unicheck.com/
), де вчені зможуть перевірити дисертацію перед поданням до спеціалізованих вчених рад.
Після підписання договору на рівні університету ми можемо безкоштовно використовувати сучасне програмне забезпечення цієї компанії задля перевірки наших дисертаційних робіт щодо дотримання принципів академічної доброчесності на виконання законів України «Про освіту», «Про вищу освіту», «Про авторське право і суміжні права», Статуту НАУ."
Підписуючи договір, ректор НАУ Володимир Ісаєнко зазначив, що якісна зміна системи вищої освіти вимагає розроблення нових підходів до навчання та викладання, утвердження чесності та етичних цінностей в усіх напрямках діяльності: освітньому процесі, науковій та міжнародній діяльності і, особливо при адмініструванні. Це потребує створення нових механізмів побудови комунікацій в нашому університеті, що має сприяти формуванню високої  академічної культури, носіями якої є ми, наші науково-педагогічні і наукові  працівники та звичайно – здобувачі освіти.
Представник компанії «Антиплагіат» Андрій Сідляренко відповів на всі питання директорів навчально-наукових інститутів, факультетів, голів спеціалізованих вчених рад нашого університету, які були присутні під час підписання договору.
На найближчій Вченій раді, засідання якої заплановано на 26 червня 2018 року, буде розглянуто «Положення про виявлення та запобігання академічному плагіату». Обґрунтовані зауваження, побажання та пропозиції до цього положення, яке розміщено на сайті Вченої ради НАУ, надсилайте на електронну адресу відділу моніторингу якості вищої освіти.