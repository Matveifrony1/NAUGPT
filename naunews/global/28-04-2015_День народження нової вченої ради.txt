Заголовок: День народження нової вченої ради
Дата: 28/04/2015
URL: https://nau.edu.ua/ua/news/2015/4/den-narodzhennya-novoi-vchenoi-radi.html
==================================================

Відтепер 27 квітня 2015 року на п’ять років є днем народження Вченої ради нового скликання. Відлік розпочався від дня проведення перших зборів нового складу ради. Для роботи збори обрали голову. Ним став ректор НАУ Микола Кулик.
Він поздоровив членів вченої ради з обранням, а потім першим пунктом порядку денного запропонував провести вибори голови вченої ради на 5-річну каденцію, оскільки без голови жодної роботи виконувати не можна, тим паче керувати науковим процесом Національного авіаційного університету.
Перед тим як запропонувати кандидатуру на відповідальну посаду, Микола Сергійович оприлюднив критерії, яким кандидат мав відповідати. Це –досвід роботи у вищій школі, досвід адміністративної роботи, толерантність та виваженість у прийнятті рішень тощо.
Як показало подальше голосування учасники зборів цілковито підтримали думку ректора, що кандидатура Ярослава Козачка цілком відповідає оприлюдненим критеріям. І саме він віднині очолюватиме роботу вченої ради НАУ.
Новообраний голова у своєму виступі був небагатослівний. Проте можна припустити, що кожному учаснику зборів запам’яталися його слова про те, що від успішної роботи вченої ради залежить не тільки доля НАУ, а й особиста доля кожного присутнього в залі.