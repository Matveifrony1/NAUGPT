Заголовок: Відбулась зустріч представників НАУ з Послом Литви в Україні
Дата: 05/01/2021
URL: https://nau.edu.ua/ua/news/2021/1/vidbulas-zustrich-predstavnikiv-nau-z-poslom-litvi-v-ukraini.html
==================================================

5 січня 2021 року відбулась зустріч в.о. ректора НАУ Рімвідаса Хращевського з Надзвичайним і Повноважним Послом Литовської Республіки в Україні Вальдемарасом Сарапінасом. У зустрічі також взяв участь директор Інституту новітніх технологій та лідерства НАУ Павло Горінов.
Під час зустрічі було обговорено питання щодо розширення українсько-литовської співпраці в авіаційній, науковій, культурно-освітній сферах.
Рімвідас Хращевський, презентуючи діяльність НАУ, зазначив: «Заснований більш як 85 років тому Національний авіаційний університет є одним із провідних галузевих закладів вищої освіти, що невпинно плекає вітчизняну авіаційну еліту, розвиває та примножує багаті наукові й освітянські традиції, посідаючи пріоритетне місце серед закладів вищої освіти України. Зважаючи на багаторічну співпрацю з Вільнюським технічним університетом імені Гедимінаса, Клайпедським університетом, а також з Клубом Сігнатарів Акту Незалежності Литовської Республіки при Сеймасі Литви, переконаний в тому, що тривала дружба і співпраця між нашим університетом та Литовською Республікою буде і надалі зміцнюватись та розвиватись».
У свою чергу, Посол Литви в Україні Вальдемарас Сарапінас, запевнив у підтримці започаткованих спільних акцій, проєктів і заходів, а також запропонував низку пріоритетних напрямів українсько-литовського співробітництва.
Павло Горінов, директор Інституту новітніх технологій та лідерства НАУ, окреслив коло першочергових кроків співробітництва з Литовською Республікою, зокрема: навчання за спільними бакалаврськими та магістерськими програмами; реалізація наукових проєктів із університетами-партнерами в Литві; створення спільних культурно-освітніх центрів на базі ІНТЛ; організація  культурно-освітніх заходів (семінари, конференції, круглі столи тощо).
Упевнені, що Литовська Республіка й надалі залишатиметься надійним партнером України та Національного авіаційного університету!