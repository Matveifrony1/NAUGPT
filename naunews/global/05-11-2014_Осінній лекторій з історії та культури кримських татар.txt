Заголовок: Осінній лекторій з історії та культури кримських татар
Дата: 05/11/2014
URL: https://nau.edu.ua/ua/news/2014/11/osinnij-lektorij-z-istorii-ta-kulturi-krimskix-tatar.html
==================================================

29 жовтня 2014 року студенти-соціологи Гуманітарного інституту разом з наставниками І. Шаповал та Н. Грищенко були запрошені на лекцію із серії відкритих лекцій-дискусій з історії та культури кримських татар – «Іслам у Криму: історичні віхи й сучасні реалії», що проходять у рамках програми імені Фулбрайта в Україні.
На лекції були розглянуті основні етапи історії розвитку ісламу на Кримському півострові, а також ключові аспекти ісламського відродження в сучасному Криму. Студенти ознайомилися з питаннями проникнення ісламу в Крим, розквіту мусульманської культури у період Кримського ханства, релігійних проблем кримськотатарського народу впродовж російського й радянського домінування у Криму.
Лектор Ельміра Муратова (доцент кафедри політичних наук і міжнародних відносин Таврійського національного університету імені В.І. Вернадського) зосередилася на розгляді таких процесів у житті сучасного мусульманського імамату Криму, як відтворення ісламської інфраструктури, відродження духовних цінностей народу, вплив зарубіжних ісламських центрів на кримських мусульман, їх відносини з державою тощо.