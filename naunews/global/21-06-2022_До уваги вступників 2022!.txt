Заголовок: До уваги вступників 2022!
Дата: 21/06/2022
URL: https://nau.edu.ua/ua/news/2022/6/do-uvagi-vstupnikiv-2022.html
==================================================

Сьогодні розпочався другий етап підтвердження участі в основній сесії Національного мультипредметного тесту (НМТ), який триватиме до 7 липня. Підтвердження здійснюється через інформаційну сторінку.
На цьому етапі учасники, які підтвердили бажання складати НМТ у період з 20 травня до 7 червня, мають остаточно визначитися з населеним пунктом, де їм буде зручно проходити тестування.
Тільки після проходження двох етапів підтвердження участі в НМТ з’явиться можливість завантажити запрошення-перепустку, а саме - після 12 липня. У перепустці буде зазначено дату, час і місце основної сесії.
Вступникам, які у першому етапі підтвердили участь у НМТ і хотіли б скласти тестування в додаткову сесію, потрібно пропустити другий етап вибору місця проходження НМТ під час основної сесії. Для участі у додатковій сесії необхідно підтвердити участь протягом 8 - 18 липня і обрати із запропонованого переліку країну/місто, де буде зручно складати тестування.
Основна сесія відбуватиметься у 21 області України і місті Києві та містах 23 країн. У додаткову сесію учасники зможуть скласти тестування також у США (м.Нью-Йорк, штат Нью-Йорк, та м.Сакраменто, штат Каліфорнія), Німеччині (м.Берлін), Фінляндії (м.Гельсінкі), Люксембурзі (м.Люксембург), Словенії (м.Марібор) та Швейцарії (м.Берн).