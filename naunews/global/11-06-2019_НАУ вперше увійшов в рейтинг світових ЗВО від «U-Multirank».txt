Заголовок: НАУ вперше увійшов в рейтинг світових ЗВО від «U-Multirank»
Дата: 11/06/2019
URL: https://nau.edu.ua/ua/news/2019/6/nau-vpershe-uviyshov-v-reyting-svitovih-zvo-vid-u-multirank.html
==================================================

НАУ вперше увійшов в рейтинг світових закладів вищої освіти в редакції організації «U-Multirank», де високо оцінені здобутки науково-педагогічного колективу університету за критеріями викладання і навчання та регіональне значення.
Організатори рейтингу зазначили: «У загальному профілі установи продемонстровано найвищу, відмінну ефективність (5А, дуже добре)» за різними показниками, зокрема відсоток випускників, які працюють за фахом, регіональні спільні публікації та стратегічні дослідження з зовнішніми стейкхолдерами на регіональному рівні.
Узагальнені позиції НАУ у рейтингу «U-Multirank» за усіма критеріями за посиланням:
https://www.umultirank.org/study-at/national-aviation-university-rankings/
До рейтингу 2019 року увійшло 1711 університетів з 96 країн світу, зокрема, від України – 57 ЗВО. З повним переліком українських університетів в рейтингу можна ознайомитись за посиланням:
https://www.umultirank.org/study-in/ukraine/
«U-Multirank» заснований Центром вищої освіти (Німеччина), Центром вивчення політики вищої освіти (Голландія) на замовлення Європейської Комісії. Система нового багатовимірного рейтингу (U-Multirank) була офіційно прийнята в кінці січня 2013 року в Дубліні Європейським Союзом в якості альтернативи вже усталеним рейтинговим системам. Основною метою «U-Multirank» є формування об’єктивного уявлення про різні сфери діяльності закладів вищої освіти.
Цей рейтинг є унікальною базою даних провідних університетів світу, що дозволяє абітурієнтам, студентам та іншим стейкхолдерам порівнювати університети за різними параметрами. Зокрема, за допомогою інструментарію рейтингової системи можна формувати вибірку навчальних закладів за своїми уподобаннями (країна, працевлаштування випускників, рівень освіти тощо). Надіслані університетами показники діяльності порівнюються відповідно до п’яти критеріїв: викладання та навчання, дослідження, обмін досвідом, міжнародна орієнтація і регіональне значення. Важливою частиною цього рейтингу є оцінювання повноти та прозорості інформації, наведеної на сайтах різних навчально-наукових структурних підрозділів університету щодо всіх можливостей підготовки здобувачів за різними освітніми програмами.