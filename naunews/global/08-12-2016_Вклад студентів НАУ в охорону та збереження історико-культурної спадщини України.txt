Заголовок: Вклад студентів НАУ в охорону та збереження історико-культурної спадщини України
Дата: 08/12/2016
URL: https://nau.edu.ua/ua/news/2016/12/vklad-studentiv-nau-v-ohoronu-ta-zberezhennya-istoriko-kulturnoi-spadshchini-ukraini.html
==================================================

Студенти НАУ зробили значний внесок у справу охорони та збереження історико-культурної спадщини України. Завершено перший етап дворічної праці студентів кафедри дизайну інтер’єру ІАП НАУ під керівництвом зав. кафедри, канд. архітектури, лауреата Державної премії України О. Олійник із вивчення, дослідження та підготовки до включення в Державний реєстр шести унікальних дерев’яних будинків м. Боярки та двох будинків у с. Германівка Обухівського району - колишніх двокласної гімназії та богадільні.
Обміри різьблених дач на історичній вулиці Хрещатик в м. Боярці були розпочаті ще на обмірній практиці влітку 2014 р., а завершували цю роботу вже студенти-п’ятикурсники. Під керівництвом викладачів кафедри, досвідчених архітекторів Л. Гнатюк, Н. Блажієвської, О. Сидорової та В. Ус бакалаври- дизайнери О. Базильська, В. Дзюмак, А. Давлятов, А. Кучер, А. Кулеша, Д. Луганцева, Є. Мостицька, М. Орищенко, А. Павленко, М. Проценко, А. Полякова, Т. Пономаренко, Л. Спіцина провели архітектурно-реставраційні обміри будівель, побудували тривимірні моделі, зробили фотофіксацію та підготували облікові картки на пам’ятки архітектури місцевого значення. Всі роботи проводилися з ініціативи міського голови Боярки О. Зарубіна та головного архітектора А. Романюка.
Дві історичні будівлі с. Германівки були досліджені та підготовлені до взяття на облік студенткою-дипломницею М. Верес (наук. керівник О. Олійник) у процесі виконання магістерської роботи. Спільно з керівником вона надрукувала статтю про результати досліджень в збірнику «Теорія і практика дизайну» і підготувала облікові картки.
7 грудня 2016 р. Науково-методична рада Управління   культури, національностей та релігій Київської обласної державної адміністрації, заслухавши доповідь наукового керівника проекту О. Олійник, рекомендувала до включення в реєстр унікальну дерев’яну спадщину м. Боярки та два цегляних будиночки с. Германівки. Отже, завдяки зусиллям викладачів та студентів  кафедри дизайну інтер’єру  ІАП НАУ Державний реєстр культурної спадщини України поповнили 8 нових об’єктів. А студенти здобули безцінні навички та вміння.