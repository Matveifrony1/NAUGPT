Заголовок: День Соборності України
Дата: 25/01/2016
URL: https://nau.edu.ua/ua/news/2016/1/den-sobornosti-ukraini.html
==================================================

22 січня 2016 року в Навчально-науковому Гуманітарному інституті відбулися заходи, присвячені великому державному святу – Дню Соборності України. У 1919 році цього дня на площі перед Київською Софією відбулася подія, про яку мріяли покоління українських патріотів: на волелюдному зібранні було урочисто проголошено об’єднання Української народної республіки і Західноукраїнської народної республіки.
В ході проведення круглого столу «Соборність як чинник національної ідеї України», організованому спільними зусиллями кафедри історії та документознавства та кафедри української мови та культури за підтримки відділу по роботі зі студентами НН ГМІ розглядалися історичні передумови та прагнення народу до об’єднання.
«…Віднині воєдино зливаються століттями відірвані одна від одної частини єдиної України – Галичина, Буковина, Закарпаття і Наддніпрянська Україна. Здійснилися віковічні мрії, для яких жили і за які вмирали найкращі сини України. Віднині є тільки одна незалежна Українська Народна республіка. Віднині український народ увільнений могутнім поривом своїх власних сил, має змогу об'єднати всі зусилля своїх синів для створення нероздільної, незалежної української держави, на добро і щастя українського народу…».
До цієї видатної дати студенти виготовили стіннівки та презентації, які були використані під час проведення круглого столу.
У січні 1990 р. патріотичні сили організували «живий ланцюг» між Києвом, Львовом та Івано-Франківськом як символ духовної єдності людей східних і західних земель України. В аудиторії студенти створили символічний «живий ланцюг» на підтримку ідеї Соборної єдиної України.
Ми віримо, що територіальна цілісність України, скріплена кров’ю мільйонів незламних борців, навіки залишатиметься непорушною. Ми свідомі того, що лише в єдності дій та соборності душ можемо досягти величної мети – розбудови економічно й духовно багатої, вільної та демократичної України, забезпечення добробуту нинішніх і наступних поколінь українців. Ми переконані, що відзначення Дня Соборності, вшанування творців Акту об’єднання – це не тільки суспільна потреба, а й моральний імператив берегти світлу пам’ять незліченних жертв, протягом віків принесених українським народом на вівтар незалежності, соборності, державності. День Соборності – нагадування про те, що сила нашої держави – в єдності українських земель.