Заголовок: Науковці України і Польщі провели дослідження нових авіаційних біопалив
Дата: 17/05/2018
URL: https://nau.edu.ua/ua/news/1/5/naukovtsi-ukraini-i-polshchi-proveli-doslidzhennya-novih-aviatsiynih-biopaliv.html
==================================================

У період з 9 по 11 травня 2018 року науковці Національного авіаційного університету та Жешувського технологічного університету (Польща) провели спільні дослідження нових авіаційних біопалив у рамках реалізації спільного наукового напряму «Аналітичне та експериментальне обгрунтування  вибору палива з додаванням біокомпонентів для авіаційних двигунів».
На лабораторній базі Жешувського технологічного університету дослідження виконували представники Хіммотологічної наукової школи професор Сергій Бойченко і доцент Анна Яковлєва разом з професором Казиміром Лейдою (Kazimierz Lejda) та доцентом Хубертом Кушевським (Hubert Kuszewski). Під час планових творчих робіт було  виконано низку лабораторних експериментальних тестів нових дослідних зразків Biojet.
Спільна робота українських та польських колег присвячена дослідженню характеристик нових зразків альтернативних авіаційних палив, створених за нашими рецептурами.  Актуальність, пріоритетність та затребуваність цих робіт визначені низкою міжнародних документів, зокрема, рішенням 39-ї сесії Асамблеї ІСАО (2016 р.), де зазначається, що розроблення, упровадження та використання альтернативних палив є ключовим заходом для мінімізації кліматичних змін, що виникають внаслідок діяльності повітряного транспорту.
Державам і урядам ІСАО рекомендує забезпечити повне погодження та підтримку заходів, спрямованих на розроблення та упровадження альтернативних авіаційних палив.
Позитивні результати цих досліджень створюють необхідний та достатній фундамент для подальших експлуатаційних, стендових випробувань, сертифікації та допуску до використання нових видів авіаційного палива.  Це є надійною передумовою сталості авіаційної галузі через підвищення енергоефективності, раціонального та екологічно безпечного використання нових джерел енергії для авіаційних двигунів.
Вчені та науковці України та Польщі спільними роботами реально стверджують інтернаціональний характер наукових досліджень та закладають надійні засади для істотної мінімізації впливу авіації на довкілля.