Заголовок: Студенти та викладачі ФЛСК НАУ  разом зі стейкхолдерами обговорили виклики цифрового суспільства
Дата: 15/11/2022
URL: https://nau.edu.ua/ua/news/2022/11/studenti-ta-vikladachi-flsk-nau-obgovorili-vikliki-tsifrovogo-suspilstva.html
==================================================

Нещодавно на кафедрі історії та документознавства факультету лінгвістики та соціальних комунікацій відбувся круглий стіл викладачів і здобувачів вищої освіти «Інтернет-комунікації бібліотечних та архівних установ України».
Робота круглого столу проходила на базі наукового гуртка з архівознавства, який плідно працює на кафедрі історії та документознавства ФЛСК уже кілька років поспіль під керівництвом доцентів Божук Л.В. та Курченко Т.Є.
Учасниками засідання стали 40 здобувачів вищої освіти 1–4 курсів ОС «Бакалавр» і 1 курсу ОС «Магістр» спеціальності 029 «Інформаційна, бібліотечна та архівна справа». До роботи круглого столу долучились доценти кафедри Бем Н.В., Клиніна Т.С., Юрченко О.А.
У вступному слові завідувачка кафедри історії та документознавства, професор Тюрменко І.І. наголосила на внеску науково-педагогічних працівників кафедри, які одними з перших серед науково-педагогічної спільноти України ще у 2013 році долучились до досліджень проблем збереження цифрової історико-культурної спадщини архівними, бібліотечними та музейними установами України в рамках міжнародного проєкту InterPARES Trust.
Серед учасників круглого столу, крім здобувачів вищої освіти і викладачів кафедри, були й стейкхолдери. Так, Білодід Юлія Леонідівна – заступник директора, начальник відділу цифровізації та цифрового розвитку Державного архіву Київської області виступила з цікавою доповіддю «Цифровізація у Державному архіві Київської області: досвід та перспективи», яка супроводжувалася презентацією, що наочно проілюструвала потужну роботу архівістів з зацифровування архівних документі, яка ні на мить не припинялася і в умовах російської повномасштабної агресії. Станом на 01.10.2022 до цифрового фонду користування архіву, який є доступним для широкого кола споживачів, внесено 24257 справи, 20681 справу презентовано у мережі «Інтернет». Завідувач сектору публікації документів Центрального державного аудіовізуального та електронного архіву Людмила Григорівна Касян презентувала доробок архівістів Центрального державного кінофотофоноархіву України ім. Г. С. Пшеничного зі створення електронних версій важливих документів у доповіді «Доступ до аудіовізуальних і електронних документів в умовах сьогодення». Цілком зрозуміло, що доповіді архівістів-практиків викликали жваву цікавість здобувачів вищої освіти. Студентів цікавили проблеми відбору документів для зацифровування, сутність політики зацифровування архівних та бібліотечних ресурсів, умови зберігання цифрових копій, наявність і специфіка користування електронним архівом, міжнародна співпраця архівних установ України і звичайно ж актуальні завдання, які стоять перед українськими архівістами в умовах війни. Серед цих завдань – пошук нових форм роботи, в основі яких – ефективність, інтенсивність, інноваційний підхід, що нададуть потужного імпульсу для розвитку, насамперед у сфері цифровізації з метою збереження та примноження Національного архівного фонду України.
На обговорення круглого столу були винесені також актуальні проблеми збереження національної пам’яті бібліотечними установами України, створення ними електронних колекцій стародруків, газет, журналів, організацію онлайн-виставок з метою популяризації української книги. Змістовною і пізнавальною була доповідь студентки 1 курсу ОС «Магістр» Божко Марини «Цифрові проєкти культурної спадщини: світ та Україна».
У підсумковому обговоренні учасники круглого столу дійшли висновку – національні архівні й бібліотечні ресурси є одними з найцінніших надбань нашої держави, важливою складовою української та світової культурної спадщини. Відтак завдання усіх архівних і бібліотечних працівників – зберегти, примножити, забезпечити широкій громадськості умови рівного, нічим не обмеженого доступу до джерел української історико-культурної спадщини.