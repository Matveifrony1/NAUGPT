Заголовок: Візит командувача Повітряних Сил ЗСУ Сергія Дроздова
Дата: 05/02/2018
URL: https://nau.edu.ua/ua/news/1/2/vizit-komanduvacha-povitryanih-sil-zsu-sergiya-drozdova.html
==================================================

1 лютого 2018 року в рамках співпраці із Міністерством оборони до Національного авіаційного університету з офіційним візитом навідався командувач ПС ЗСУ генерал-полковник Збройних Сил України Сергій Дроздов із трьома своїми заступниками. У супроводі в. о. ректора НАУ Володимира Ісаєнка він оглянув матеріально-технічну базу університету і відзначив, що робота НАУ з підготовки кадрів авіаційного спрямування тісно пов’язана зі специфікою роботи його відомства. Також командувач обговорив із в. о. ректора перспективу відновлення військового факультету на базі НАУ, що є доцільним, зважаючи на те, що нині існуюча у структурі університету кафедра військової підготовки напряму підпорядковується командувачу ПС України.
У рамках візиту Сергій Дроздов відвідав Музей історії НАУ, де отримав змогу ознайомитися з багатою історією університету та залишити запис про візит у книзі відгуків, після чого гостя запросили до навчального ангару.
В ангарі для командувача Повітряних Сил ЗСУ провели екскурсію, у ході якої розповіли про історію його створення, а також показали найвидатніші експонати, аналогів яких немає ніде у світі. Особливо Сергій Дроздов зацікавився безпілотною авіацією виробництва НВЦБА «Віраж», зразки якої віднедавна представлені у ангарі НАУ. Володимир Ісаєнко  розповів, що наразі на базі НАУ створено 7 типів БПЛА – від мікро- до оперативно-тактичних, які можуть піднімати до 100 кг і є придатними до застосування як у цивільній, так і у військовій сфері. І робота у цьому напрямі не припиняється.
Також поважного гостя запросили до меморіальної аудиторії ім. Олега Антонова, створеної у 2017 році за ініціативи Володимира Ісаєнка. Сергій Дроздов оглянув її і відмітив особливу атмосферу, яка, на його думку, створена надихати майбутніх авіаторів на звершення у обраній професії та житті загалом. Адже  у цих стінах, зазначив він, Олег Антонов показаний не лише як видатний авіаконструктор, але й як широка творча натура – художник, поет, спортсмен тощо.  У відповідь на це зауваження в. о. ректора розповів, шо створення меморіальної аудиторії ім. Олега Антонова стало першою ластівкою у низці аналогічних проектів. У перспективі – обладнання десятків подібних аудиторій та присвячення їх видатним випускникам і метрам авіації та космонавтики, що мали стосунок до НАУ.