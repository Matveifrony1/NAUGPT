Заголовок: У НН ГМІ відбувся семінар «Вища освіта України: розквіт чи розпад?»
Дата: 16/06/2017
URL: https://nau.edu.ua/ua/news/2017/6/u-nn-gmi-vidbuvsya-seminar-vishcha-osvita-ukraini-rozkvit-chi-rozpad.html
==================================================

7 червня 2017 року на кафедрі філософії Навчально-наукового гуманітарного інституту відбувся методологічний семінар «Вища освіта України: розквіт чи розпад?». З основною доповіддю виступила доцент кафедри філософії Надія Сухова.
Викладач представила оглядовий аналітичний матеріал за підсумками проходження курсів в Чехії за міжнародною програмою підвищення кваліфікації викладачів вищої школи. Темою програми були освітні системи Євросоюзу, перспективи співробітництва та розвитку. Надія Миколаївна  Сухова розповіла про ступені розвитку системи вищої освіти в Євросоюзі, про сучасні освітні технології, освітні моделі та стратегії державних і приватних університетів різних країн – Чехії, Польщі, Германії тощо.
Надія Миколаївна зауважила, що досвід процесів самоврядування в країнах Євросоюзу дещо відмінний від освітніх реформ, які намагається сьогодні реалізувати наша країна, посилаючись на досягнення Європи. Необмежений неолібералізм освітніх перетворень виявив свої негативні наслідки, тому держави Євросоюзу чим далі, тим більше відходять від цієї практики. Повторення негативного досвіду є вкрай небажаним для України, результат неоліберальних реформ ляже важким тягарем на плечі нашого суспільства, зруйнує академічні основи вітчизняної освіти і науки. На сьогодні, підкреслила доповідачка, вкрай необхідно зберегти найкращі доробки та традиції вітчизняної освіти, що завжди мала людиноцентричний, а  не ринково-економічний вимір, що навчала і просвіщала, а не «надавала послуги», що була універсальною, а не партикулярною. Неолібералізм в освіті спрямований на підготовку «людини-функції», яку можна використати, а потім відмовити їй через відсутність запиту. Ринкові та комерційні принципи управління освітою призводять до підвищення громадянської напруги в суспільстві, сприяють протиборчому зіткненню між різними верствами населення та владою. В обговоренні заявленої теми взяли участь всі викладачі кафедри.