Заголовок: «Студвесна-2016». Концерт перший. ІІДС
Дата: 07/04/2016
URL: https://nau.edu.ua/ua/news/2016/4/studvesna-2016-konczert-pershij-iids.html
==================================================

4 квітня в Центрі культури та мистецтв Національного авіаційного університету відбувся перший конкурсний концерт фестивалю «Студентська весна-2016». Боротьбу за цьогорічний кубок відкрила команда інституту Інформаційно-діагностичних систем.
У першій частині учасники розіграли відомий мотив серіалу «Слуга народу», переробивши його на студентський лад. Завершили постановку моральними настановами: «Не варто чекати виборів, щоб запитати «що далі?». Варто самим робити це «далі».
Крім того, учасники уважно поставилися до журі: для того, щоб «вони могли розслабитися і відпочити» замінили звичайні стільці на пуфи. З декораціями команда не заморочувалась, і протягом усієї другої частини на сцені висів банер «404 DECORATION NOT FOUND».
Після відбивки з фільму «Пірати Карибського моря» «Hе’s a pirate» розпочалася друга частина концерту.
Учасники змоделювали виступи інших команд фестивалю та підготували сучасну хореографічну постановку під пісню SunSay «Love Manifest», яка викликала бурю аплодисментів.
Команда зняла також відеоролик «ТОП-10 безглуздих звільнень з НАУ», участь у якому взяла проректор НАУ з соціальної роботи та член журі цьогорічного фестивалю Тетяна Калита.
Вокал був представлений піснею «Euphoria», з постановкою театру тіней, а оригінальний жанр – пантомімою про життя людини.
Учасники показали 3 мініатюри: виклик таксі, випадок у тролейбусі та конфлікт з Максом Коржом на кордоні.
Команда закінчила виступ спільним вокальним номером разом зі «стариками» фестивалю, наголосивши, що «ми – сім’я». Зал стоячи аплодував учасникам, а це – найкращий показник.
Жоден виклад побаченого не може передати атмосферу виступів та стилю подачі. Тож ласкаво просимо на концерти команд, які триватимуть протягом усього місяця. Не пропустіть!