Заголовок: Робота завідувача кафедри дизайну інтер’єру Навчально-наукового інституту аеропортів О. Олійник у Комісії з архітектурної освіти Міжнародної спілки архітекторів (EDUCOM)
Дата: 27/10/2016
URL: https://nau.edu.ua/ua/news/2016/10/robota-zaviduvacha-kafedri-dizaynu-inter’eru-navchalno-naukovogo-institutu-aeroportiv-o-oliynik-u-komisii-z-arhitekturnoi-osviti-mizhnarodnoi-spilki-arhitektoriv-(educom).html
==================================================

24-25 жовтня в Парижі відбулося спільне засідання Атестаційної ради та Комісії з архітектурної освіти Міжнародної спілки архітекторів (EDUCOM), членом якої є завідувач кафедри дизайну інтер’єру ННІАП НАУ Олена Олійник. До склад EDUCOM входять провідні архітектори і професори архітектурних шкіл  світу, зокрема Президент МСА Еса Мохамед, віце-президент ІІ Регіону Деніз Інчедаї та інші.
На засіданні вперше були розглянуті питання архітектурної освіти в Україні, а саме заочної її форми, яку запровадили деякі університети, допускаючи навіть отримання магістерського ступеню для студентів, що не мають спеціалізованої архітектурної освіти на рівні бакалавра, а тільки загальнотехнічну. Визнаючи право кожного навчального закладу на введення незалежних освітніх програм, Комісія нагадала, що Хартія з архітектурної освіти спеціально наголошує на необхідності індивідуальної освіти в галузі архітектури та обов’язкового післядипломного стажування. Не заперечуючи введення сучасних форм навчання, зокрема дистанційної форми, члени Комісії погодились щодо визначення очної форми викладання спеціальних дисциплін як основної. У разі потреби може бути введена дистанційна форма навчання на непрофільні предмети, проте архітектурні і пов'язані з нею дисципліни мають вивчатися в присутності і під керівництвом викладача-архітектора. Президент Міжнародної спілки архітекторів Еса Мохамед підкреслив, що головне завдання архітектурної освіти – виховати персональну відповідальність за створення середовища перебування людей.