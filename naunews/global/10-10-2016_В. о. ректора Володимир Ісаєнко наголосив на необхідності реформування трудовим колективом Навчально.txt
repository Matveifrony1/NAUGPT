Заголовок: В. о. ректора Володимир Ісаєнко наголосив на необхідності реформування трудовим колективом Навчально-наукового Аерокосмічного інституту
Дата: 10/10/2016
URL: https://nau.edu.ua/ua/news/2016/10/v-o-rektora-volodimir-isaenko-nagolosiv-na-neobhidnosti-reformuvannya-trudovim-kolektivom-navchalno-naukovogo-aerokosmichnogo-institutu.html
==================================================

7 жовтня відбулася зустріч в. о. ректора Національного авіаційного університету Володимира Ісаєнка з трудовим колективом ННАКІ.  На зустрічі також були присутні проректор із соціальної роботи Тетяна Калита, проректор з корпоративного управління Володимир Шульга, проректор з розвитку та міжнародних зв’язків Олександр Авдєєв, проректор з господарської роботи Валентин Войцехівський та директор Навчально-наукового інституту аеронавігації, Голова вченої ради НАУ Валерій Чепіженко. Лейтмотивом зустрічі стало визначення подальших шляхів розвитку провідного структурного підрозділу університету, що підготував багато поколінь спеціалістів авіаційної галузі та має значні надбання в освітній і науковій діяльності.
Розпочав зустріч своїм виступом директор ННАКІ Валерій Шмаров. Розповівши про структуру інституту, кафедри, спеціальності та про трудовий колектив загалом, він інституту відзначив нагальні потреби, які б підвищили ефективність роботи інституту, зокрема, технічне оснащення навчального процесу.
В. о. ректора Володимир Ісаєнко, оперуючи статистикою набору попередніх і поточного років, відповідно до якої кількість студентів інституту значно скоротилася, наголосив, що ННАКІ потребує спеціальної програми заходів, яка б приваблювала абітурієнтів вступати на спеціальності авіаційного напрямку.
«Сьогодні настав час реформування вищої освіти України, і я хочу, щоб цей час був використаний нами на користь «авіаційному». Ми мусимо заохотити молодь навчатися в НАУ, збільшити потік студентів, проводити відповідні заходи з популяризації технічних спеціальностей, зокрема».
Володимир Ісаєнко
Також Володимир Ісаєнко наголосив, що потрібно відійти від застарілих радянських звичаїв і реформувати університет згідно з сучасними європейськими стандартами. Для цього саме трудовий колектив інституту має самовизначитися у  напрямку реформування інституту відповідно до Закону України «Про вищу освіту», в якому вказано, що вищий навчальний заклад може розгалужуватися на структурні підрозділи у вигляді або інститутів з кафедрами з різних напрямів підготовки, або ж факультетів. Зміни в структурі ННАКІ, підкреслив Володимир Ісаєнко, не передбачають скорочення штату працівників інституту і спрямовані на оптимізацію навчального процесу в Національному авіаційному університеті в цілому.
Загалом зустріч пройшла в формі активного діалогу керівництва університету з трудовим колективом Навчально-наукового аерокосмічного інституту і стимулювала його працівників до роздумів та дій на благо інституту та університету в цілому.