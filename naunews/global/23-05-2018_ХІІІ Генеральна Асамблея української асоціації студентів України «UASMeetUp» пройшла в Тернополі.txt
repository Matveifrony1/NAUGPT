Заголовок: ХІІІ Генеральна Асамблея української асоціації студентів України «UASMeetUp» пройшла в Тернополі
Дата: 23/05/2018
URL: https://nau.edu.ua/ua/news/1/5/hiii-generalna-asambleya-ukrainskoi-asotsiatsii-studentiv-ukraini-uasmeetup-proyshla-v-ternopoli.html
==================================================

18-20 травня відбулася ХІІІ Генеральна Асамблея української асоціації студентів України «UASMeetUp» на базі Тернопільського національного економічного університету. УАС є найбільшою студентською організацією до якої входить близько 800 тисяч студентів і об’єднує 139 закладів вищої освіти зі всієї України. Крім того, до складу «UASMeetUp» входить декілька десятків громадських організацій. УАС також представляє Україну в Європейському Союзі студентів, що об’єднує учасників 39 країн. Діяльність УАС спрямована на захист прав студентів.
Під час офіційного відкриття Асамблеї з вітальним словом до молоді звернувся Перший заступник міністра освіти та науки України Володимир Ковтунець і міський голова Тернополя Сергій Надал.
На цьому зібранні студенти обрали президента УАС. За результатами голосування перемогу виборола Лідія Фесенко (це вже її друга каденція), а І віце-президентом став Костянтин Ковалішин. Крім того, було обрано  профільних віце-президентів та склад виконавчого комітету.
У зборах взяли участь близько 200 студентів із усієї України, які мали змогу упродовж трьох днів роботи обговорити пропозиції своїх колег, зміни до закону України «Про вищу освіту», питання вступу до закладів вищої освіти та проведення ЗНО, подискутувати щодо якості вищої освіти в Україні та розвитку студентського самоврядування. Крім того учасники зібрання говорили про пріоритетні напрямки діяльності студентства.
Усі учасники Асамблеї були забезпечені харчуванням, проживанням та роздатковими матеріалами.
Від НАУ у Асамблеї взяли участь Олексій Клочківський та Дженет Бердієва. Додамо, що Олексія Клочківського делегати обрали членом виконкому УАС із питань фандрайзингу із чим щиро його вітаємо.
Олексій із захопленням згадує, як у день відкриття Асамблеї усіх учасників зустрічали як голлівудських кіноакторів: делегати йшли по червоній доріжці вздовж якої стояли військовослужбовці з національними прапорами. Приємні зустрічі та нові знайомства надовго запам’ятаються учасникам Асамблеї.
Нагадаємо, що попередня, ХІІ Асамблея УАС, проходила в грудні минулого року в стінах НАУ, відтак, можна сміливо говорити про тісну співпрацю між НАУ та УАС.