Заголовок: Сучасні тренди філософського дослідження
Дата: 02/10/2015
URL: https://nau.edu.ua/ua/news/2015/10/suchasni-trendi-filosofskogo-doslidzhennya.html
==================================================

29 вересня 2015 року на кафедрі філософії Навчально-наукового Гуманітарного інституту відбувся методологічний семінар, присвячений результатам докторського дисертаційного дослідження «Соціокультурний потенціал глобальних інформаційних мереж» доцента С.М. Ягодзінського. До семінару кафедри завітали д.філол.н., проф. А.Г. Гудманян, д.філос.н., проф. М. Бойченко (КНУ ім. Тараса Шевченка), д.філос.н., проф. В.В. Лях, д.філос.н., проф. В.І. Онопрієнко. Доповідач обґрунтував актуальність здійсненої роботи, зазначивши, що аналіз глобальних інформаційних мереж, став трендом у філософському, соціологічному, політологічному, релігієзнавчому дискурсах. Реалії функціонування мереж, зазначив доповідач, змушують переглянути як оптимістичні, так і песимістичні сценарії, перейшовши від утопій до методологічно зваженого соціально-філософського аналізу. Це спонукало здобувача до здійснення концептуалізації глобальних інформаційних мереж як соціокультурного феномену з яскраво вираженим соціокультурним потенціалом. У своїй доповіді С.М. Ягодзінський конкретизував положення новизни, окреслив категоріальну та методологічну базу дослідження. В ході обговорення представлених положень з теоретичними питаннями виступили викладачі та гості кафедри.