Заголовок: Команди ФЕБІТ та ФТМЛ – переможці конкурсу проєктів за програмою Erasmus+
Дата: 21/08/2020
URL: https://nau.edu.ua/ua/news/2020/serpen/komandi-febit-ta-ftml-–-peremozhtsi-konkursu-proektiv-za-programoyu-erasmus.html
==================================================

Команди Факультету екологічної безпеки, інженерії та технологій та Факультету транспорту, менеджменту і логістики виграли конкурс напрямку Жана Моне в рамках програми Європейського Союзу Erasmus+.
Проєкт ФЕБІТ «Європейська інтеграція екологічних стандартів цивільної авіації в контексті сталого розвитку» (науковий керівник – професор Олександр Запорожець) спрямовано на поглиблення розуміння поточних екологічних ініціатив, що впроваджуються Європою та IКAO, щоб зробити цивільну авіацію більш екологічно стійкою та наближеною до цілей ACARE (Flightpath 2050).
У рамках реалізації даного проєкту в НАУ передбачено викладання дисципліни «Європейська інтеграція екологічних стандартів цивільної авіації в контексті сталого розвитку» для студентів кафедри екології ФЕБІТ та модулю в межах викладання дисципліни «Європейська інтеграція» кафедри цивільної та промислової безпеки ФЕБІТ.
Заплановано проведення тренінгу (курсів підвищення кваліфікації) «Екологія та захист навколишнього середовища» для фахівців із НАУ, представників авіаційних підприємств, аеропортів, авіакомпаній, галузевих експертів та інших зацікавлених сторін у галузі авіації; проведення круглого столу для колег з НАУ та інших університетів авіаційного спрямування з питань реалізації цілей сталого розвитку;  проведення круглого столу для аспірантів «Європейська інтеграція екологічних стандартів цивільної авіації».
Проєкт ФТМЛ «Транспортна політика ЄС» (науковий керівник –  професор Оксана Кириленко) передбачає розробку та впровадження нової навчальної дисципліни «Транспортна політика ЄС», яка буде запропонована бакалаврам зі ступенем економічної та технічної освіти українською та англійською мовами факультету Транспорту, менеджменту і логістики.
У рамках проєкту будуть здійснюватися дослідження, пов'язані з вивченням умов та розробкою інструментів для поглиблення інтеграції транспортних систем України та ЄС.
Також в НАУ буде проведено низку подій, зокрема, науково-практичну конференцію «Сучасні проблеми управління в умовах інтеграції до ЄС», круглий стіл «Стратегії конкурентоспроможного розвитку транспортних та логістичних підприємств України в умовах імплементації Угоди про асоціацію Україна-ЄС», публічні лекції для студентів коледжів «Європейська економічна інтеграція: перспективи розвитку транспорту та логістики в Україні».
Зазначимо, що наші команди перемогли у конкурсі вперше в історії Національного авіаційного університету завдяки тісної співпраці сектору академічної мобільності Інституту новітніх технологій та лідерства і факультетів НАУ.
Вітаємо переможців та бажаємо успішної реалізації проєктів!