Заголовок: Співробітництво задля високої боєздатності Збройних Сил України
Дата: 17/03/2016
URL: https://nau.edu.ua/ua/news/2016/3/spivrobitnicztvo-zadlya-visokoi-boezdatnosti-zbrojnix-sil-ukraini.html
==================================================

В. о ректора НАУ В. Харченко від імені Національного авіаційного університету підписав угоду про співробітництво ТОВ «ЮА Технолоджі», Громадською організацією «Центр антикризових ініціатив» та Генеральним штабом Збройних Сил України. Підписанти угоди прагнуть розвивати і розширювати співробітництво у сферах науки, техніки та технологій з метою забезпечення  процесу створення боєздатних, мобільних Збройних Сил України. Адже українське військо нині зобов’язане швидко реагувати на реальні та потенційні загрози національній безпеці у воєнній сфері, а окрім того воно має бути здатним брати активну участь у міжнародних заходах з підтримання миру і безпеки.
Сторони визначили конкретні напрями, за якими вони розвиватимуть співробітництво. Насамперед планується проведення спільних досліджень з вирішення наукових, науково-технічних, соціально-економічних, теоретичних та методичних проблем розвитку вітчизняної економіки, науки і техніки в оборонній сфері. Буде здійснюватися робота з формування і реалізації наукової, науково-технічної та інноваційної політики, спрямованої на розвиток науково-технічного потенціалу держави.
Співробітництво передбачає також діяльність на таких напрямах розвитку оборонно-промислового комплексу України: національна безпека у воєнно-політичних та військово-технічних сферах; воєнно-теоретичні питання, воєнна проблематика суспільних, природничих та технічних наук; створення ефективної системи інформаційної безпеки; створення систем бойової екіпіровки воїна тощо.
Уже зараз у партнерів є певні плани щодо участі у проектах державних і комплексних цільових програм розвитку озброєння і військової техніки, а також наукового супроводження розробок нових та модернізації існуючих зразків озброєння і військової техніки.
Нині наша армія потребує всенародної підтримки. І підписана угода стане ще одним чинником, який робитиме її сильнішою.