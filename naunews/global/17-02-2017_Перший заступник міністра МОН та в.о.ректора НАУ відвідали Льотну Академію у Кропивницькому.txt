Заголовок: Перший заступник міністра МОН та в.о.ректора НАУ відвідали Льотну Академію у Кропивницькому
Дата: 17/02/2017
URL: https://nau.edu.ua/ua/news/2017/1/pershiy-zastupnik-ministra-mon-ta-vorektora-nau-vidvidali-lotnu-akademiyu-u-kropivnitskomu.html
==================================================

16 лютого Перший заступник міністра освіти і науки Володимир Ковтунець, в.о. ректора Національного авіаційного університету Володимир Ісаєнко та проректор з корпоративного управління Національного авіаційного університету Володимир Шульга побували з робочим візитом у Льотній Академії Національного авіаційного університету (м.Кропивницький). Льотна академія НАУ унікальний навчальний заклад у структурі Національного авіаційного університету, тут вже більше 60-ти років готують  пілотів та інших фахівців для цивільної авіації.  У ході візиту делегація ознайомилася з технічним парком академії, навчальними та іноваційними програмами, взяла участь у  церемонії відкриття інноваційного Центру безпілотних літальних апаратів.
Під час зустрічі було піднято багато проблемних питань та  обговорено перспективи розвитку одного з ключових навчальних підрозділів НАУ. На сьогоднішній день авіаційна галузь  відчуває нагальну потребу у пілотах та інших фахівцях цивільної авіації. За загальними прогнозами, протягом найближчих років потреба у пілотах у світі виросте майже у 5 разів. Нині Льотна академія випускає 50 пілотів щорічно, до того ж, на базі навчального закладу працюють курси підвищення кваліфікації для пілотів, авіадіспетчерів, техніків та інших фахівців. У Кропивницькому підготовка пілотів проходить на найвищому світовому рівні,  а коштує навчання майже втричі дешевше, ніж у країнах Євросоюза. Тому навчальний заклад є дуже привабливим і конкурентоспроможним на світовому ринку. Сьогодні в академії навчаются більш як 400 іноземних студентів з 30 країн світу, та ця цифра могла би бути набагато більшою. За словами начальника ЛА НАУ Сергія Неділька, для цього потрібно збільшити авіапарк академії , подовжити одну із зльотних смуг аеропорта у Кропивницькому та налагодити регулярні закордонні авіарейси.
Депутат ВР Олександр Горбунов, який опікується проблемами Льотної академії як провідного ВНЗ Кропивницького, зазначив, що сильний навчальний заклад буде працювати на престиж України у світі.
Перший заступник міністра освіти і науки України Володимир Ковтунець, який, до речі, входить у Наглядову раду НАУ, зазначив, що Льотна академія має великий потенціал для інвестиційного розвитку: «ЛА НАУ має перетворитися на потужний східноєвропейський центр підготовки фахівців для авіації, чиї дипломи надійно визнаються у всьому світі. Тому найближчим часом ми зробимо освітні стандарти по ваших спеціальностях такими, що повністю відповідають світовим професійним стандартам у авіаційній галузі».
В.о.ректора НАУ Володимир Ісаєнко запевнив колектив академії у тому, що вона є частиною великого навчального закладу, де нині відбуваються стратегічні зміни, що мають вивести університет на топові позиції не лише українського, а й світового рейтингу ВНЗ: «Нині  наш колектив займається тим, що визначає перспективи, шляхи розвитку Національного авіаційного університету. Ними є авіація і космос, інформаційні технології, екобіотехнологіх, технології, пов’язані з енергетикою, і матеріалознавство.  За останні 5 місяців ми провели велику роботу: обновили Наглядову раду, яку нині очолює перший заступник секретаря РНБО Олег Гладковський.  Затверджено новий Статут, іде активна робота над стратегією розвитку ВНЗ на найближчі 10 років, ми інтенсивно займаємося входженням в систему ІКАО. Університет взагалі працює у фарватері найсучасніших  стратегій розвитку світової науки та економіки».
В.о.ректора НАУ Володимир Ісаєнко від імені університету передав Льотній академії три легкових автомобіля і трактор для обслуговування аеродрому та нагородив найкращих працівників академії грамотами Національного авіаційного університету.
Фіналом зустрічі став майстер-клас з польотів на спортивних дронах команди Ukrainian Association of Drone Racing.