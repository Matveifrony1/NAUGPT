Заголовок: Учасники VII Всесвітнього конгресу «Авіація у ХХІ столітті» розглянули перспективи розвитку авіаційної галузі
Дата: 21/09/2016
URL: https://nau.edu.ua/ua/news/2016/9/uchasniki-vii-vsesvitnogo-kongresu-aviatsiya-u-hhi-stolitti-rozglyanuli-perspektivi-rozvitku-aviatsiynoi-galuzi.html
==================================================

В Національному авіаційному університеті завершився  VII Всесвітній конгрес «Авіація у ХХІ столітті», на якому розглядалися  актуальні проблеми розвитку авіації та космічних технологій.
В засіданнях  конгресу брали участь почесні гості, а саме: Віце-президент, Голова Секції фізико-технічних і математичних наук, академік Національної академії наук України, Заслужений діяч науки і техніки України, Лауреат Державних премій СРСР і України Наумовець Антон Григорович, Директор Інституту космічних досліджень НАН України та ДКА України, член-кореспондент НАН України, Лауреат Державної премії України Федоров Олег Павлович, Радник Президента ДП «Антонов»,  льотчик-випробувач Авіаційного науково-технічного комплексу імені О. К. Антонова, Президент ГО «Федерація авіаційного спорту України», Голова координаційної ради ГО «Асоціація літакобудівників», Герой України, Заслужений льотчик – випробувач, кандидат технічних наук Галуненко Олександр Васильович, Директор департаменту льотної експлуатації Державіаслужби України Дьомін Едуард Володимирович, проректор з навчальної роботи Вільнюського технічного університету ім. Гедимінаса, доктор технічних наук, професор Ромуалдас Клюкас, інші поважні гості.
За словами Голови Вченої ради НАУ Валерія Чепіженко, протягом трьох днів роботи конгресу його учасники приділили увагу найактуальнішим питанням розвитку авіакосмічної галузі.
У своєму виступі, Антон Наумовець наголосив на тому, що надзвичайно важливо сьогодні зберегти авіаційну галузь України. «Мені дуже приємно, що університет продовжує традицію проведення такого заходу. Ми мусимо зберегти надбання науковців, які були до нас і створювати багато нового. Перед нами зараз стоять складнощі економічного характеру, але, незважаючи на це, ми продовжуємо будувати і розвивати авіаційну промисловість нашої держави»,  – сказав професор.
У свою чергу, Едуард Дьомін відзначив, що конгрес допоміг зробити декілька кроків вперед у вирішенні актуальних авіаційних питань.
Пишається співпрацею з науковцями НАУ колега з Литви  Ромуалдас Клюкас: «Я пишаюся нашим співробітництвом з НАУ і хочу, щоб з роками воно ставало дедалі міцніше. Я запрошую усіх викладачів до співробітництва у європейських міжнародних проектах та програмах обміну. І користуючись нагодою, я хочу побажати всьому українському народові миру, швидшого вигнання ворогів з території держави та процвітання України».
Відзначимо, що Національний авіаційний університет вже 13 років є ініціатором проведення Всесвітніх Конгресів «Авіація у XXI столітті» – «Безпека в авіації та космічні технології». До транскордонної науково-інноваційної дискусії приєднались науковці з 26 країн світу. Співорганізаторами Конгресу виступила низка впливових авіаційних і транспортних університетів з Азербайджану, Грузії, Китаю, Литви та Польщі.
Перелік симпозіумів Конгресу включав в себе найактуальніші напрями науково-інноваційного пошуку в аерокосмічній галузі:
Сучасні авіаційно-космічні технології.
Безпілотні авіаційні системи.
Аеронавігація та системи організації повітряного руху.
IEEE Міжнародний симпозіум з радіолокаційних методів та систем (RMSW-2016)
.
Охорона навколишнього середовища.
Авіаційна хіммотологія.
Комунікаційний фактор у сучасних міжнародних відносинах.
Економіка та управління в авіації.
Людський фактор в авіації.
Проблеми розвитку сучасного аеропорту.
Повітряне і космічне право: міжнародні та національні проблеми безпеки.
Інноваційні технології професіональної підготовки фахівців на базі вищої освіти.
Стратегії ІКАО в сфері безпеки авіації
На 13 секціях Конгресу заслухано 376 доповідей. Під час Конгресу проведені екскурсії учасників до Музею історії НАУ та Державного музею авіації.
Отже, можливо зробити висновок, що науково-технічні заходи такого рівня є гарною платформою для подальшого інноваційного розвитку авіації та космонавтики з метою збільшення рівня безпеки та створення новітніх аерокосмічних технологій.