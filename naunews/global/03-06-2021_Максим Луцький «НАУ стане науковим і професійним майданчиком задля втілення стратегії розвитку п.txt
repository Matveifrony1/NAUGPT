Заголовок: Максим Луцький: «НАУ стане науковим і професійним майданчиком задля втілення стратегії розвитку підготовки фахівців авіаційної галузі»
Дата: 03/06/2021
URL: https://nau.edu.ua/ua/news/2021/6/maksim-lutskiĭ-nau-stane-naukovim-i-profesiĭnim-maĭdanchikom-zadlya-vtilennya-strategiï-rozvitku-pidgotovki-fahivtsiv-aviatsiĭnoï-galuzi.html
==================================================

Сьогодні на базі Національного авіаційного університету відбулася робоча нарада: «Стратегічні шляхи розвитку підготовки фахівців авіаційної галузі». У заході взяли участь Міністр освіти і науки України Сергій Шкарлет (онлайн включення), Перший заступник Міністра освіти і науки України Микола Кизим, заступник Міністра освіти і науки України Андрій Вітренко, заступник Голови Державної авіаційної служби України Ігор Зелінський, керівник Державного підприємства «Украерорух» Андрій Ярмак, а також керівники провідних українських авіаційних підприємств та приватних компаній.
Нараду відкрив ректор НАУ Максим Луцький. Він привітав учасників та відзначив необхідність співпраці між закладами вищої освіти і стейкхолдерами авіаційної галузі.
«Україна - авіаційна держава, яка має значний потенціал розвитку цією галузі. І наша зустріч має перезавантажити, а фактично, відновити необхідні для співпраці стосунки між освітою і держаним та приватним авіаційними секторами, для яких ми й готуємо кадри», - сказав він.
За його словами, НАУ має усі складові для того, щоб бути основним науковим, навчальним, профорієнтаційним і дискусійним майданчиком задля втілення стратегії з розвитку підготовки фахівців авіаційної галузі.
«…ми прагнемо об’єднати усі зацікавлені сторони: державу в особі державних підприємств, аеропорти і їх кадрові потреби, науку, і бізнес в особі компаній з авіаперевезень. Об’єднати таким чином, щоб наша кадрова школа чітко відповідала потребам галузі і міжнародному вектору її розвитку», - додав Максим Луцький.
До наради через онлайн-включенням долучився Міністр освіти і науки України Сергій Шкарлет.
«Ця зустріч – новий поштовх для розвитку авіаційної галузі спільно з освітою. Вірю, що під керівництвом ректора, Національний авіаційний університет зможе показати, що база підготовки авіаційних кадрів у нас потужна, а галузь - взмозі продукувати і бюджет, і розвиток нашої країни. Авіація – це великий замкнутий цикл, який формує навколо себе інженерну думку, передові досягнення науковців, освіту, туризм і робочі місця» - зауважив міністр.
Сергій Шкарлет наголосив, що він готовий до співпраці з кожним з присутніх та підтримає рішення, які будуть сьогодні прийняті.
Учасники обговорили шляхи координації роботи між навчальними закладами та майбутніми роботодавцями, стратегічні завдання авіаційної галузі Україні, інтеграцію украінкської авіації у спільний простір ЄС, розвиток міжнародного освітнього партнерства у сфері підготовки авіаційних кадрів.
За підсумками наради, між Національним авіаційним університетом в особі ректора Максима Луцького та Асоціацією «Аеропорти України» цивільної авіації в особі Петра Липовенка було підписано Меморандум про співпрацю.
Також було прийняте рішення про створення профільної робочої групи з питань співпраці між освітянами, ЗВО і майбутніми роботавцями.
До робочої групи увійшли представники НАУ в особі Першого проректора Рімвідаса Хращевського та проректора з міжнародного співробітництва та освіти Ірини Зарубінської, заступника Голови Державної авіаційної служби України Ігоря Зелінського та HR Бізнес Партнера «Авіакомпанії SkyUp» Марії Мирончук.