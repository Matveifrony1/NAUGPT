Заголовок: Співпраця з чеською льотною школою «F AIR»  триває
Дата: 29/09/2020
URL: https://nau.edu.ua/ua/news/2020/veresen/spivpratsya-z-cheskoyu-lotnoyu-shkoloyu-f-air-trivae.html
==================================================

Відбулась робоча нарада керівництва Національного авіаційного університету з генеральним директором чеської льотної школи «F AIR» Міхалом Марковічем та керівником філії школи Іржі Прохаскою.
Ректор Володимир Ісаєнко зазначив, що в першу чергу потрібно обговорити можливість навчання студентів старших курсів, які вже отримали ліцензію приватних пілотів (PPL). «Ми маємо паралельно працювати та гармонізувати наші навчальні програми, щоб  вони відповідали законодавству України і Чехії та стандартам Європейської агенції безпеки авіації (EASA). Щоб наші студенти бачили перспективи та планували траєкторію своєї підготовки».
Іржі Прохаска підтримав створення стандартизованих навчальних програм для теоретичної та практичної підготовки студентів. «Ми можемо запропонувати студентам різних курсів програми навчання відповідно до тих знань які вони отримали. Завдяки навчанню у нас студенти НАУ отримають кваліфікаційні відмітки: дозвіл на виконання польотів за приладами; дозвіл на пілотування багатодвигунних повітряних суден та дозвіл на польоти вночі. Тож вони зможуть отримати свідоцтво комерційного пілота  CPL відповідно до стандартів Європейської агенції безпеки авіації (EASA)».
Партнери обговори питання спільної підготовки студентів з КНР, які проходитимуть теоретичну підготовку в НАУ, а практичну – у чеських партнерів.  Також представники льотної школи  запропонували допомогу у підтримці повітряних суден НАУ, підготовці наших спеціалістів для виконання технічного обслуговування та підвищення кваліфікації інструкторського складу університету. За результатами наради визначено склад  робочої групи, яка буде працювати над створенням нових освітніх програм та підготує необхідні для їх сертифікації документи.