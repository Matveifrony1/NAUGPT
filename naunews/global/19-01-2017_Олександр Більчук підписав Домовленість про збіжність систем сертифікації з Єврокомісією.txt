Заголовок: Олександр Більчук підписав Домовленість про збіжність систем сертифікації з Єврокомісією
Дата: 19/01/2017
URL: https://nau.edu.ua/ua/news/2017/1/oleksandr-bilchuk-pidpisav-domovlenist-pro-zbizhnist-sistem-sertifikatsii-z-evrokomisieyu.html
==================================================

У понеділок, 16 січня, між Державною авіаційною службою України та Єврокомісією були  підписані  Домовленість щодо збіжності систем сертифікації між українським відомством та Європейською Комісією.
Документ передбачає, що найближчі 5 років триватиме спільна робота над досягненням збіжності систем сертифікації у сферах первинної льотної придатності, підтримання льотної придатності та технічного обслуговування авіатехніки та її компонентів. Державіаслужба підготує порівняння регуляторних та процедурних вимог сторін та відобразить будь-які наявні відмінності, визначить необхідні заходи для досягнення збіжностей та дати впровадження.
Раніше у 2013 році Україна взяла на себе зобов’язання завершити опрацювання міжнародної домовленості стосовно збіжності систем сертифікації, щоб підписати цей документ разом з Угодою про Спільний авіаційний простір. В листопаді минулого року проект домовленості був остаточно погоджений та прийнято рішення про її підписання окремо від Угоди про САП.
«Підписання робочої домовленості сьогодні – знак того, що прагнення української авіації відповідати європейським стандартам, не спинити. Ми гратимемо за одними правилами, а це означає, що українська авіаційна техніка буде зрозумілою для європейських експлуатантів. В той же час ми піклуємось про принципові інтереси авіабудівної промисловості України. Робоча домовленість не зашкодить чинним промисловим стандартам України у виробництві повітряних суден та їх компонентів, які не охоплені положеннями Угоди про САП», – підкреслив Олександр Більчук.
За матеріалами  сайту Державної авіаційної  служби  України (http://www.avia.gov.ua/news/novyny/news_avia/25826.html)