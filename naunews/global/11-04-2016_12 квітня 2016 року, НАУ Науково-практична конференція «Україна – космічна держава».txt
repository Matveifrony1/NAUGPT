Заголовок: 12 квітня 2016 року, НАУ: Науково-практична конференція «Україна – космічна держава»
Дата: 11/04/2016
URL: https://nau.edu.ua/ua/news/2016/4/12-kvitnya-2016-roku-nau-naukovo-praktichna-konferencziya-ukraina-–-kosmichna-derzhava.html
==================================================

12 квітня - Всесвітній день авіації і космонавтики (Міжнародний день польоту людини в космос). Саме таку назву цьому святу дала Міжнародна авіаційна федерація. Це – свято всього людства. І зрозуміло, що кожна країна його святкує по-своєму. В Україні, наприклад, воно має назву «День працівників ракетно-космічної галузі України» і закріплене Указом Президента України від 13 березня 1997 р. № 230/97. Назва цього свята, яка зазначена в дужках, з’явилася пізніше, 7 квітня 2011 року, згідно з резолюцією  Генеральної Асамблеї ООН.
Цього року відзначається 55-а річниця першого польоту людини в космос, який здійснив Юрій Гагарін. Славетну дату відзначає і Національний авіаційний університет, і зокрема НН Аерокосмічний інститут, який організував і провів науково-практичну конференцію «Україна – космічна держава». Свято відзначалось урочисто, але по-діловому. Так, 7 квітня 2016 року о 14.00 в залі вченої ради конференція розпочала роботу. Зал заповнили студенти, молоді вчені, гості, зокрема перший космонавт незалежної України Л. Каденюк, заступник Генерального директора Національного космічного агентства України Е. Кузнєцов, директор ДПВО «Київприлад» О. Осадчий, директор КП СПБ «Арсенал» М. Лихоліт та ще ряд видатних особистостей, чия професійна діяльність має безпосередню причетність до цього свята.
Відкрив і вів конференцію директор НН АКІ В. Шмаров, а під час засідання учасники конференції розглянули ряд важливих тем: „Українська космонавтика від витоків до сьогодення”, „Астрономія в епоху активного дослідження космосу”, „Сучасне та майбутнє пілотованої космонавтики” та ряд інших. Жваво обговорювали і доповіді про перспективні розробки на межі з науковою фантастикою «Космічний ліфт», «Перспективні силові установки космічної техніки». Леоніда Каденюка потішила доповідь про вплив мікрогравітації на розвиток рослин, адже це було одним із його завдань під час польоту на «Колумбії».
До і під час конференції учасники і гості мали змогу ознайомитись з широко представленою літературою на аерокосмічну тематику, деякі представлені видання є унікальними в Україні. Також була влаштована експозиція зразків обладнання ракетно-космічної техніки.
Слід відзначити таку особливість порядку денного: виступи маститих учених і лідерів підприємств чергувалися з виступами студентів НАУ, і за браком часу вдалось заслухати лише невелику частину з поданих на конференцію доповідей студентів, але всі вони ввійшли до електронного збірника.
Після виступів відбулося обговорення. Були підбиті підсумки роботи конференції, визначені кращі доповіді та відбулася приємна процедура нагородження. Конференція підтвердила, що серед студентів не зменшуєтьсяя інтерес до вивчення космосу, а спілкування з такими видатними особистостями, якими були присутні в залі гості, дає натхнення для подальшої роботи. Керівники підприємств відзначили високій рівень студентських робіт, частина студентів пройде практику, а у деяких доповідачів та інших студентів-учасників конференції з¢явився реальний шанс на працевлаштування. А потім за традицією учасники конференції сфотографувалися на пам’ять. Про це свято їхнього життя.