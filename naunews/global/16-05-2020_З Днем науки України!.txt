Заголовок: З Днем науки України!
Дата: 16/05/2020
URL: https://nau.edu.ua/ua/news/2020/traven/z-dnem-nauki-v-ukraini.html
==================================================

У третю суботу травня відзначається професійне свято працівників науки в Україні. День науки – відносно молоде свято для українських учених. Офіційно свято встановлено в Україні Указом Президента України «Про День науки» від 14 лютого 1997 року № 145/97.
Національний авіаційний університет пишається науковцями, що започаткували потужні наукові школи в галузях управління, механіки, електроніки, електротехніки, матеріалознавства, інформатики та обчислювальної техніки. Їх фундаторами були професор Трифон Башта, академіки Олександр Кухтенко та Георгій Пухов, члени-кореспонденти Олександр Пеньков, Микола Голего та Олександр Аксьонов, професор Володимир Ігнатов та багато інших.
Серед наших випускників та працівників – відомі вчені й конструктори, військові та державні діячі, організатори виробництва та педагоги. Гордість університету — його випускник, видатний вчений в галузі авіації та космонавтики, генеральний конструктор ракетно-космічних систем, академік Володимир Челомей.
Сьогодні науковці НАУ гідно продовжують традиції своїх попередників та виконують державні замовлення: розроблення технології контролю поточного агрегатно-фазового стану робочої рідини у циркуляційних системах змащення та розроблення стратосферного псевдосупутника з відновлюваним джерелом енергоживлення. А розробки науково-виробничого центру безпілотної авіації «Віраж» НАУ представлені на численних міжнародних виставках різних країн світу.
Щиро вітаємо науковців НАУ з Днем науки України! Бажаємо міцного здоров'я та енергії, творчої наснаги та натхнення, нових відкриттів та звершень на благо України!