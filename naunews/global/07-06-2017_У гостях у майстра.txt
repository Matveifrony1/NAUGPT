Заголовок: У гостях у майстра
Дата: 07/06/2017
URL: https://nau.edu.ua/ua/news/2017/6/u-gostyah-u-maystra.html
==================================================

Під час проходження пленерної практики студенти 203 групи спеціальності «Архітектура» Навчально-наукового інституту аеропортів отримали унікальну можливість побувати в майстерні народного художника України Миколи Івановича Стратілата, майстра книжкової графіки. Разом із викладачем кафедри Основ архітектури та дизайну Софією Триколенко група привітала художника з днем народження – 6 червня йому виповнилося 75 років. Микола Іванович ілюстрував збірки поезій Т. Шевченка, Лесі Українки, М. Рильського, С. Шевченка та ін.
Художник створив численні гравюри та офорти із зображеннями знаменитих споруд України і зокрема Києва. В майстерні майбутні архітектори розглядали серії графічних робіт, які демонструють уже зниклі історичні пам’ятки, ілюстрації до творів українських класиків і сучасних авторів, пейзажні та натюрмортні мініатюри.
Ювіляр разом зі своїм учнем та помічником Олександром Кочубеєм провів для відвідувачів чудовий майстер-клас із створення офортних відтисків на спеціальному верстаті. Всі отримали авторські відтиски з дарчим підписом від художника.