Заголовок: День довкілля у Спорткомплексі НАУ
Дата: 20/09/2017
URL: https://nau.edu.ua/ua/news/2017/9/den-dovkillya-u-sportkompleksi-nau.html
==================================================

19 вересня 2017 року на базі Центру спорту та здоров’я НСОЦ НАУ був проведений День довкілля. Усі бажаючі зробити територію Спорткомплексу кращою мали змогу долучитися до його благоустрою.
На заклик відгукнулася велика кількість студентів із різних інститутів. Вони були поділені на групи відповідно до типу виконуваних робіт – демонтаж поламаних лав на стадіоні, вирівнювання та прибирання футбольного поля, фарбування поіржавілих елементів спортивного обладнання, нанесення нової  розмітки на бігових доріжках тощо. Керували роботами співробітники Спорткомплексу та працівники господарських підрозділів НАУ. Адміністрація забезпечила групу ентузіастів усіма необхідними інструментами.
Захід відвідав в. о. ректора Володимир Ісаєнко. Він подякував студентам за те, що вони не лишилися байдужими до такої шляхетної справи, як упорядкування території університету, який найближчими роками буде їхньою другою домівкою. В. о. ректора відзначив, що адміністрація планує цілеспрямовано виділити кошти на відновлення Спорткомплексу.
«З початку року уже здійснено комплекс ремонтних робіт у корпусі № 17, а саме – замінено застарілі вікна на металопластикові, встановлено сучасне енергозберігаюче освітлення, замінено вхідні двері та двері запасних ходів, виконано тинькування та фарбування стін, відремонтовано та пофарбовано підлогу, оновлено спортивний інвентар. Але на цьому ми не зупинилися: наразі тривають роботи по очищенню водостічних труб, облаштуванню системи проти-зледеніння, ремонту даху. У перспективі – видалення грибка зі стелі та її ремонт», – розповів Володимир Ісаєнко.
Крім того, в. о. ректора поділився довгостроковою стратегією розвитку Центру спорту та здоров’я: на сьогодні  УкрНДІ дизайну  та ергономіки Національного авіаційного університету розроблено проект повної реконструкції Спорткомплексу НАУ. І найближчим часом цей проект планують реалізувати.