Заголовок: Президент Ради ІКАО Олумуіва Бенард Аліу відвідав  Україну
Дата: 26/05/2017
URL: https://nau.edu.ua/ua/news/2017/5/prezident-radi-ikao-olumuiva-benard-aliu-vidvidav-ukrainu.html
==================================================

23-24 травня відбувся офіційний візит в Україну президента Ради Міжнародної організації цивільної авіації (ІКАО), випускника Національного авіаційного університету Олумуіва Бенард Аліу.
23 травня президент Ради ІКАО зустрівся з керівництвом країни, представниками міністерств і відомств, на цих зустрічах було прийнято принципово важливі для України рішення. Так, віце-прем'єр-міністр України Володимир Кістіон повідомив про те, що Україна готує до Ради IKAO заяву про порушення РФ Конвенції про міжнародну цивільну авіацію та керівних документів. Кабмін закликав керівництво IKAO до дієвих заходів для припинення порушень стандартів та рекомендованої практики IKAO з боку РФ. Про те, що Україна спільно з ІКАО працює над над відновленням контролю над повітряним простором над Чорним морем, повідомив і міністр інфраструктури України Володимир Омелян.
24 травня президент Ради ІКАО завітав до своєї Альма матер – Національного авіаційного університету. Д-р Олумуіва Бенард Аліу закінчив Київський інститут інженерів цивільної авіації у 1983 році за фахом «інженер-механік з експлуатації літаків», а у 1987 році отримав ступінь кандидата технічних наук. Разом з президентом організації НАУ відвідав регіональний директор Європейського та Північноатлантичного офісу ІКАО Луїш Фонсека ді Алмейда. На розширеній Вченій Раді НАУ йому було вручене звання почесного доктора університету.
«Національний авіаційний університет пишається своїм славетним випускником» - сказав, вітаючи високого гостя, в.о.ректора Володимир Ісаєнко.
«Ми добре розуміємо, що постійний розвиток авіації пов’язаний із розвитком економіки та освіти, - додала керівник Інституту ІКАО, професор Галина Суслова. - Все життя президента ІКАО присвячене розвитку авіації. У 1983 році він закінчив наш ВНЗ на «відмінно», у 1987 захистив дисертацію, тема якої тісно пов’язана з розвитком авіації, обіймав ключові позиції у міжнародній цивільній авіації, розвивав важливі міжнародні програми з безпеки та економічного розвитку авіації, сприяв об’єднанню багатьох країн у ІКАО. Тому нас дуже тішить те, що саме наш університет дав йому старт у велике життя».
«Для мене завітати до Києва – велика радість, - сказав президент Ради ІКАО Олумуіва Бенард Аліу. – Тут живе багато моїх друзів, я вдячний своїм професорам, студентам, разом з якими я вчився, і роки, які я провів тут, запам’ятав на все життя. Тут вчилися студенти з більш як 60-ти країн світу, і усі ми виховувалися у дусі культурного плюралізму. Ця школа сформувала наші характери, як у професійному, так і у загальнолюдському плані. НАУ заклав у мою душу моральні принципи та настанови, які сприяли моїй професійній діяльності. Я приїхав сюди вчитися мрійливим юнаком, а вийшов зі стін університету дорослою людиною, готовою до розв’язання складних завдань, які життя ставить переді мною. Хочу стазати нинішнім студентам НАУ – ви вибрали чудову професійну стезю, і коли ви почнете працювати у сфері світової авіації, її миротворчий дух ніколи не залишить вас».
«Цей візит – честь для університету, - зазначив перший заступник міністра освіти України Володимир Ковтунець. – ВНЗ сьогодні стоїть на початку нового ступеню розвитку, і цей візит ще раз підтверджує те, що він на правильному шляху».
«Треба мріяти, вчитися, щоб досягти таких висот, - сказав голова Деравіаслужби Олександр Більчук. – Авіаційна галузь нині стрімко розвивається, і Державіаслужба докладає зусиль, щоб залучати до галузі нових молодих фахівців»
Виступаючи перед присутніми, регіональний директор Європейського та Північноатлантичного офісу ІКАО Луїш Фонсека де Алмейда згадав про те, що цей офіс, до якого входить Україна, не лише найбільший (56 країн-учасниць), а і найстаріший - минулого року йому виповнилося 70 років. З нагоди цього він вручив пам’ятну медаль  керівнику інституту ІКАО Галині Сусловій.
Президент ІКАО поспілкувався з викладачами та студентами у неформальній обстановці, взяв участь у відкритті Меморіального кабінету О.К. Антонова, завітав до музею та унікального навчального ангару.
Потім Олумуіва Бенард Аліу вирушив до ДП «Антонов».
Візит президента впливової міжнародної організації до України – важлива подія в житті країни, ще одне свідчення високого визнання її на міжнародній арені та у європейському середовищі.
Довідково:
Міжнародна організація цивільної авіації – це спеціалізована структура ООН. До складу ІКАО нині входить 191 країна світу. Україна стала членом ІКАО у 1992 році.
Мета ІКАО – забезпечення безпеки авіації, впорядкованого та економічно обгрунтованого розвитку усіх аспектів міжнародної цивільної авіації на основі розробки та впровадження стандартів та рекомендованих практик.
З метою підготовки фахівців з безпеки авіації у 2003 році у Національному авіаційному університеті (де безпека авіації  є одним з пріоритетних напрямків наукових досліджень) був створений Інститут ІКАО. До його складу увійшли Європейський регіональний навчальний центр ІКАО з авіаційної безпеки, Європейський регіональний навчальний центр ІКАО з підготовки державних інспекторів з безпеки польотів та льотної придатності повітряних суден, а також національні навчальні центри.