Заголовок: Хочеш  стати пілотом? Тоді вступай до НАУ!
Дата: 04/07/2017
URL: https://nau.edu.ua/ua/news/2017/6/hochesh-stati-pilotom-todi-vstupay-do-nau.html
==================================================

Авіаційний ринок відчуває досить гострий дефіцит на пілотів. І в Україні, і за кордоном вони потрібні і в державних, і комерційних корпораціях, багато хто хотів би оволодіти цим фахом особисто. Тому Національний авіаційний університет, ідучи в ногу з часом, розпочав підготовку таких фахівців. Яка ж ситуація з підготовкою пілотів на сьогоднішній день? З цим запитанням ми звернулися до завідувача кафедри Аеродинаміки та безпеки польотів літальних апаратів Науково-навчального аерокосмічного інституту доктора технічних наук, професора Сергія Іщенка.
Нині ми готуємо пілотів за державним замовленням і на договірній основі за спеціальністю 272 «Авіаційний транспорт» та спеціалізацією 272.02 «Льотна експлуатація повітряних суден».
Оскільки до стану здоров'я і професійно важливих якостей пілотів існують дуже високі особливі вимоги, то кандидати на дану спеціалізацію проходять первинну медичну комісію (сертифікацію) та професійний відбір, а також тестування з фізичної підготовки.
Тільки ті слухачі, які мають високу теоретичну підготовку, допускаються спочатку до занять на процедурних тренажерах, а після цього до льотної практики. Льотну підготовку студентів-пілотів (згідно з нормами ICAO та Спільним авіаційним вимогам (JAR-FCL-1), що використовуються європейськими державами) для отримання свідоцтва члена екіпажу, забезпечує Центр льотної підготовки (FTO), що має відповідний сертифікат, виданий Державною авіаційною службою України.
Випускники отримують кваліфікацію 3143 «Пілот (другий пілот)» літака, диплом про освіту державного зразка Міністерства освіти і науки, України. Державною авіаційною адміністрацією України видаються відповідні свідоцтва приватного пілота (РРL), свідоцтво комерційного пілота (CPL) літака з необхідними відмітками, що дають право польотів за приладами на багатодвигунних літаках.
Тільки після проходження курсів з теоретичної та льотної підготовки за програмами РРL(А), CPL (А) / IR та ATPL(A) (тільки теорія) відповідно до вимог JAR FCL-1 видаються сертифікати.
Зараз спеціальність пілота опановують 13 студентів. Наступного навчального року ми хочемо збільшити кількість студентів, і можливості НАУ дозволяють нам це зробити. Також ми плануємо розпочати навчання іноземців, щоправда для цього нам ще потрібно забезпечити деякі необхідні умови. Нині в Державній авіаційній службі України проходять затвердження нові, удосконалені на базі отриманого за перший рік досвіду, програми підготовки приватних і комерційних пілотів. Нас тішить те, що, виходячи з кількості поданих до приймальної комісії заяв, популярність цієї професії зростає. А отже наші плани мають реальну основу.