Заголовок: Всесвітній день охорони праці 2025: вплив діджиталізації та ШІ на безпеку працівників
Дата: 25/04/2025
URL: https://nau.edu.ua/ua/news/2025/4/vsesvitniy-den-ohoroni-pratsi-2025-vpliv-didzhitalizatsii-ta-shi-na-bezpeku-pratsivnikiv.html
==================================================

Історія Всесвітнього дня охорони праці бере початок від Дня вшанування пам’яті працівників, які загинули на роботі, вперше відзначеного американськими та канадськими робітниками у 1989 році. У 1996 році Міжнародна організація праці (далі – МОП) підтримала ініціативу Міжнародної конфедерації вільних профспілок щодо визнання 28 квітня Всесвітнім днем охорони праці, і офіційно він відзначається з 2003 року.
Згідно з указом Президента України № 685/2006 від 18.08.2006 в Україні відзначають День охорони праці, який запроваджено з метою привернення уваги суспільства, органів державної влади, суб’єктів господарювання до питань охорони праці, запобігання нещасним випадкам на виробництві та професійним захворюванням в Україні.
В умовах повномасштабної війни питання охорони праці набувають особливого значення.
Проблеми тіньової економіки, незадекларованої праці, виробничого травматизму завдають великої шкоди обороноздатності країни та економіці. Недостатньо лише говорити про необхідність зниження рівня незадекларованої праці та травматизму на виробництві – це постійна робота, яка не повинна ні на мить припинятися. А День охорони праці – гарна нагода для того, щоб вкотре акцентувати на важливості створення безпечних та нешкідливих умов праці усіма, хто відповідає за життя та здоров’я працівників.
Щороку МОП визначає девіз Всесвітнього дня охорони праці, що відображає актуальні виклики у сфері безпеки та гігієни праці. У 2025 році девізом обрано: «Революційні підходи до здоров’я і безпеки: роль ШІ та цифровізації на роботі»
Ця тема висвітлюватиме вплив новітніх технологій на безпеку та гігієну праці, зокрема:
передові роботизовані системи,
штучний інтелект (AI) і машинне навчання,
екзоскелети,
безпілотні літальні апарати (БПЛА),
Інтернет речей (IoT),
віртуальну та доповнену реальність.
Важливість охорони праці полягає не тільки в безпосередній гарантії безпеки робітників на робочому місці, а й у різноманітних заходах профілактики професійних захворювань, забезпеченні відповідного режиму відпочинку, наданні необхідного спецодягу та засобів гігієни. Всі ці фактори зрештою дозволяють людям відчувати надійність підприємства та його турботу, що своєю чергою стимулює до ефективної роботи та зменшує плинність кадрів.