Заголовок: Співпраця з Федерацією молодих європейських зелених
Дата: 29/05/2018
URL: https://nau.edu.ua/ua/news/1/5/spivpratsya-z-federatsieyu-molodih-evropeyskih-zelenih.html
==================================================

8-13 травня 2018 р. завідувач лабораторії психології професійної діяльності кафедри педагогіки та психології професійної освіти НН ГМІ М. Патруль стала учасником міжнародних заходів від Федерації молодих європейських зелених (Federation of Young European Greens) в місті Утрехт, Нідерланди.
Понад 100 молодих людей зі всієї Європи зібралися в Утрехті, щоб обговорити «зелені» європейські тенденції та роль молоді в цьому русі. Захід проходив під гаслом: «Європа обирає наше майбутнє, а ми обираємо Європу» та був приурочений Дню Європи.
Також відбулася щорічна Весняна конференція Федерації, де учасники обговорювали такі важливі теми: європейська молодіжна політика, право на безкоштовну медицину, феміністичні рухи, гендерна ідентичність, самосприйняття та інші. На захід були запрошенні експерти із запропонованих тем та представники Європейського парламенту.
Робота проходила в інтерактивному режимі. Основна увага була приділена практичним заняттям, під час яких кожен учасник зміг висловити свою думку та обмінятися досвідом з представниками інших країн. Учасники отримали неоціненний досвід та долучилися на практиці до розв’язання проблемних питань розвитку молоді в Європі.