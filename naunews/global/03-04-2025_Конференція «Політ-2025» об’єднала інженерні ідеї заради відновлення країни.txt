Заголовок: Конференція «Політ-2025» об’єднала інженерні ідеї заради відновлення країни
Дата: 03/04/2025
URL: https://nau.edu.ua/ua/news/2025/4/konferentsiya-polit-2025-ob’ednala-inzhenerni-idei-zaradi-vidnovlennya-kraini.html
==================================================

1 квітня 2025 року
в рамках XXV Міжнародної науково-практичної конференції здобувачів вищої освіти та молодих учених
«Політ. Сучасні проблеми науки» Державного університету «Київський авіаційний інститут»
відбулося засідання секції «Цивільна інженерія: відновлення та розвиток» під головуванням завідувача кафедри комп’ютерних технологій будівництва, д.т.н., проф.
Антона Махінька.
Секретарем конференції виступив аспірант кафедри
Андрій Томашевський.
У роботі конференції взяли участь викладачі кафедри, аспіранти та студенти бакалаврського й магістерського рівнів.
На засіданні
були представлені доповіді,
що викликали жваве обговорення серед учасників:
Аспірант першого року навчання
Вадим Бондарчук
презентував дослідження, присвячене застосуванню біовугілля в асфальтобетоні. Запропонована технологія дозволяє суттєво зменшити викиди СО₂ та подовжити термін служби дорожнього покриття.
Студентка 4 курсу
Поліна Булкіна
представила ґрунтовний аналіз сучасних технологій відновлення зруйнованих будівель із використанням 3D-друку та модульних конструкцій, що є особливо актуальним для післявоєнної відбудови.
Актуальній темі енергоефективності було присвячене дослідження магістрантки
Ангеліни Візір,
яка детально проаналізувала вплив «зеленої» сертифікації на розвиток будівельної галузі в Україні.
Доповідь
Павла Гришка
розкрила інноваційні підходи до підвищення міцності та тріщиностійкості конструкцій завдяки наномодифікації бетонної матриці, що відкриває нові можливості для будівництва надійних споруд.
Андрій Тимощенко
представив результати моделювання поведінки каркасних висотних будівель при локальних відмовах конструкцій. Особливу увагу доповідач приділив ризикам прогресуючого руйнування та методам підвищення стійкості споруд у надзвичайних ситуаціях.
Значний інтерес викликала доповідь
Андрія Томашевського
щодо використання стержневих аналогів у програмному комплексі «LIRA-FEM» для визначення внутрішніх зусиль у перерізах будівельних конструкцій. Запропонована методика дозволяє суттєво підвищити точність розрахунків та ефективність інженерних рішень.
Бакалаври
Максим Козак, Іван Данець, Сергій Денисюк, Тимофій Петухов
та аспіранти
Олександр Радчук, Дмитро Рулов, Іван Годзинський
представили комплексні дослідження з широкого спектру інженерних проблем: від інноваційних методів оцінки стійкості хвостосховищ до розробки ефективних систем захисту резервуарів у бойових умовах.
Конференція «Політ-2025» стала не лише майданчиком для презентації дослідницьких досягнень, але й потужною
платформою для обміну ідеями та пошуку прогресивних інженерних рішень.
Такі наукові заходи є невід’ємною складовою формування нового покоління науковців, готових до відбудови інфраструктури в умовах післявоєнного відновлення України на інноваційних засадах.