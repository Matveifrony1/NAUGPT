Заголовок: Віцепрезидент Торгово-промислової палати України зустрівся зі студентами НАУ
Дата: 14/04/2023
URL: https://nau.edu.ua/ua/news/2023/4/vitseprezident-torgovo-promislovoi-palati-ukraini-zustrivsya-zi-studentami-nau.html
==================================================

11 квітня кафедрою господарського, повітряного та космічного права Юридичного факультету НАУ організовано зустріч студентів юристів 4 курсу з віцепрезидентом Торгово-промислової палати України (ТПП) Михайлом Непраном.
Вивчаючи господарські права та процеси здобувачі освіти Юридичного факультету НАУ неодноразово аналізували ситуації, у яких господарсько-правові відносини зазнавали впливу непередбачуваних заздалегідь та невідворотних обставин. У судовій практиці сформовані певні підходи до визнання їх форс-мажорними (непереборною силою) та такими, що є підставою для зміни зобов’язання, його припинення, повного або часткового звільнення від господарської відповідальності у разі його невиконання. Натомість, порядок засвідчення обставин як форс-мажорних торгово-промисловими палатами та особливості відповідної процедури теж цікавили студентів.
Завідувач кафедри Любов Нецька, яка виступила модератором онлайн-заходу, адресувала ці запитання віцепрезиденту Торгово-промислової палати України Михайлу Непрану, який на прикладах з власної практики розкрив студентам тонкощі діяльності ТПП щодо розгляду заяв про визнання обставин форс-мажору та видачі засвідчувальних сертифікатів.
Здобувачі освіти дискутували з лектором стосовно різних видів обставин, які виникли в умовах воєнного стану та мають ознаки непередбачуваних. Разом із учасниками Михайло Іванович моделював ситуації, ускладнені форс-мажором, або ж умовами, які не підпадають під форс-мажор.
Під час зустрічі майбутні юристи вдосконалили свої знання та вміння, необхідні для вирішення спорів, що стосуються виконання зобов’язань, які зазнали впливу непереборної сили.