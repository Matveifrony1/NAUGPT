Заголовок: Філософські читання – 2018
Дата: 30/03/2018
URL: https://nau.edu.ua/ua/news/1/3/filosofski-chitannya-–-2018.html
==================================================

27 березня 2018 року в межах І Міжнародного симпозіуму «Гуманітарний дискурс мультикультурного світу: наука, освіта, комунікація» кафедра філософії НН ГМІ організувала Філософські читання «Вплив високих технологій на розвиток культури в інформаційному суспільстві». Співорганізатори заходу - кафедра філософії та соціології Національного медичного ун-ту ім. О.О. Богомольця, Інститут науково-технічного потенціалу та історії науки ім. Г.М. Доброва НАН України, кафедра філософії і політології Центральноукраїнського державного педагогічного ун-ту ім. В. Винниченка.
Програма читань передбачала роботу двох секцій – «Вплив інформаційно-комунікаційних технологій на трансформації культурного простору в інформаційному суспільстві» (Секція І), «Біотехнології та їх вплив на людину в інформаційну еру» (Секція ІІ). Секції працювали у форматі виступів основних доповідачів та проведення їх обговорення учасниками.
Відкрив філософські читання голова оргкомітету, директор НН гуманітарного інституту, професор А. Гудманян. Він привітав співробітників інституту та гостей, підкреслив актуальність заходу та побажав усім плідної роботи. З вітальним словом до учасників звернулися заступники голови оргкомітету – зав. кафедри філософії НН ГМІ, професор Л. Дротянко, зав. кафедри філософії та соціології НМУ ім. О.О. Богомольця, професор І. Васильєва. З привітанням виступив і гість інституту професор кафедри публічної політики та політичної аналітики НАДУ при Президентові України Е. Афонін.
На читаннях виступили науковці з Дрогобича,  Кропивницького, Львова, Миколаєва, Полтави, учасниками заходу стали колеги зі столичних ВНЗ та наукових установ, а також здобувачі й аспіранти.
Науковці представили дослідження різноманітних аспектів впливу технологічної реальності на культуру сучасної інформаційної доби, проаналізували прояв такого впливу в трансформаціях науково-технічної реальності, геополітичної, соціальної, мовно-комунікативної, когнітивної, освітньої, етико-естетичної, духовної та біоетичної реальності.