Заголовок: Науково-практичний семінар «Актуальні проблеми розвитку національного ринку туристичних послуг»
Дата: 28/03/2017
URL: https://nau.edu.ua/ua/news/2017/3/naukovo-praktichniy-seminar-aktualni-problemi-rozvitku-natsionalnogo-rinku-turistichnih-poslug.html
==================================================

23 березня 2017 року в актовій залі Навчально-наукового інституту Міжнародних відносин Національного авіаційного університету відбувся науково-практичний семінар «Актуальні проблеми розвитку національного ринку туристичних послуг». У роботі семінару взяли участь понад 70 студентів освітнього напряму «туризм», викладачі та співробітники профільної кафедри країнознавства і туризму, а також запрошені особи, викладачі інституту, аспіранти, студенти інших спеціальностей.
З вітальним словом до присутніх звернулася директор Навчально-наукового інституту міжнародних відносин НАУ Алла Фоменко.
Зі змістовною доповіддю «Стратегічні пріоритети реформування туризму в Україні» виступив Іван Ліптуга, директор Департаменту туризму та курортів Міністерства економічного розвитку і торгівлі України. Доповідь почесного гостя ННІМВ НАУ була присвячена сучасним тенденціям розвитку глобального та національного ринків туристичних послуг, актуальним проблемам і перспективам  розвитку туризму та курортів України. Учасники семінару виявили значний інтерес до Стратегії розвитку туризму та курортів до 2026 року, схваленої Кабінетом Міністрів України у березні 2017 року. Іван Ліптуга акцентував увагу на необхідності комплексного розвитку сфери туризму та курортів, модернізації туристичної інфраструктури, забезпечення належної якості туристичних та курортних послуг, створення конкурентоспроможного національного туристичного продукту. Була підкреслена важлива роль Ради туристичних міст і регіонів, Наукової ради з туризму та курортів, створених при міністерстві. Гість відповів на численні запитання студентів і викладачів.
Під час проведення науково-практичного семінару "Актуальні проблеми розвитку національного ринку туристичних послуг" були заслухані та обговорені ще дві доповіді:  завідувача кафедри країнознавства і туризму професора  Балабанова Геннадія Васильовича та доцента цієї ж кафедри Сайчука Віктора  Степановича "Наукове забезпечення розвитку  українського туризму", а також доцента кафедри країнознавства і туризму Уварової Ганни Шевкетівни "На шляху до нових стандартів вищої туристичної освіти".
Під час роботи науково-практичного семінару наголошувалося на доцільності зміцнення співпраці між  профільними підрозділами Мінекономрозвитку України та НАУ. Після завершення семінару Ліптуга Іван Леонідович оглянув експозицію  Державного музею авіації України, ознайомився з унікальними зразками української авіаційної техніки.
Науково-практичний семінар "Актуальні проблеми розвитку національного ринку туристичних послуг" пройшов у дружній та конструктивній атмосфері.