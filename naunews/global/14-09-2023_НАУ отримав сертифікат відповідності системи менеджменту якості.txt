Заголовок: НАУ отримав сертифікат відповідності системи менеджменту якості
Дата: 14/09/2023
URL: https://nau.edu.ua/ua/news/2023/9/nau-otrimav-sertifikat-vidpovidnosti-sistemi-menedzhmentu-yakosti.html
==================================================

За результатами ресертифікаційного аудиту, що проводився 12 - 15 червня 2023 року аудиторською групою міжнародної компанії «Бюро Верітас Сертифікейшин Україна», НАУ отримав
сертифікат відповідності системи менеджменту якості
Міжнародному стандарту ISO 9001:2015 «Система менеджменту якості. Вимоги», що діятиме до 2026 року.
Керівництво Університету висловлює щиру подяку керівникам і працівникам усіх факультетів, кафедр, лабораторій та адміністративних підрозділів і бажає й надалі підтримувати високий рівень управління та стратегічного планування у своїх підрозділах і в Університеті в цілому, а також успішної реалізації поточних проєктів та впровадження нових інноваційних методик менеджменту в освітній та науковій сферах.
Під час вивчення документації аудитори міжнародної компанії «Бюро Верітас Сертифікейшин Україна» висловили мінімум зауважень та не виявили жодної невідповідності у СМЯ, впровадженої в Університеті з 2008 року. Аудиторська група дійшла до таких висновків:
• Документація системи управління демонструє відповідність вимогам стандарту ISO 9001:2015 і забезпечує достатню основу для впровадження та підтримки системи управління якістю;
• Університет демонструє результативне впровадження, підтримку та поліпшення власної системи управління;
• Університет демонструє встановлення та відстеження ключових цілей та завдань щодо результативності системи управління, а також моніторить прогрес на шляху виконання зазначених цілей та завдань;
• Програма внутрішніх аудитів та аналіз з боку керівництва повністю виконані та демонструють результативність як засіб для підтримання та поліпшення системи управління;
• Цілі аудиту були досягнуті.
Варто також зазначити, що аудиторська група відзначила наявність в Університеті високої культури якості, яка ґрунтується на довірі, повазі до людської гідності, доброчесності, прозорості, партнерстві, прагненні до досконалості та взаємної відповідальності.
Для підтримання відповідності СМЯ вимогам міжнародного стандарту ISO 9001:2015 на робочій нараді, проведеній проректором з навчальної роботи Анатолієм Полухіним по завершенню аудиту, було прийнято рішення про продовження постійного поліпшення процесів управління в Університеті, для чого розроблена та затверджена Програма проведення внутрішніх аудитів на 2023-2025 роки.