Заголовок: Декан ФМВ обраний Віце-президентом Світового конгресу українських юристів
Дата: 19/10/2020
URL: https://nau.edu.ua/ua/news/2020/zhovten/dekan-fmv-obraniy-vitse-prezidentom-svitovogo-kongresu-ukrainskih-yuristiv.html
==================================================

На засіданні Керівної ради Світового конгресу українських юристів декана Факультету міжнародних відносин НАУ Юрія Волошина обрано Віце-президентом Світового конгресу українських юристів. Світовий Конгрес українських юристів об’єднує юристів українського походження, авторитетних державних и політичних діячів, дипломатів, науковців нашої держави та зарубіжних країн.
Після засідання відбулася зустріч Юрія Волошина з членом Керівної ради Світового Конгресу, секретарем Наглядової ради НАУ, Головою правління «Ліги інтернів» Валерієм Карпунцовим. Під час зустрічі обговорено можливість стажування студентів ФМВ у Верховній Раді України, Адміністрації президента України, інших органах державної влади та місцевого самоврядування з метою підвищення ефективності функціонування цих установ та якісного оновлення кадрів. Стажування супроводжується обов’язковими навчаннями з Конституції України та профільного законодавства, аналізу політики, тренінгів персонального зростання; зустрічами з провідними експертами, політиками, журналістами, бізнесменами та громадськими діячами. Також сторони домовились про зустріч Валерія Карпунцова зі студентами ФМВ по завершенню жорстких карантинних обмежень.