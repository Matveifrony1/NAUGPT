Заголовок: Представники юридичної консультації «Юридична клініка» НАУ взяли участь у воркшопі Асоціації юридичних клінік України
Дата: 04/10/2023
URL: https://nau.edu.ua/ua/news/2023/10/predstavniki-yuridichnoi-konsultatsii-yuridichna-klinika-nau-vzyali-uchast-u-vorkshopi-asotsiatsii-yuridichnih-klinik-ukraini.html
==================================================

28-29 вересня 2023 року Асоціація юридичних клінік України (АЮКУ) організувала інтеграційний воркшоп для юридичних клінік – членів Асоціації. Юридичну консультацію «Юридична клініка» Юридичного факультету НАУ на даному заході представила директор Ірина Богатюк.
Протягом двох днів Голова Асоціації Юлія Ломжець та членкині Правління АЮКУ Марія Цип’ящук, Лілія Амелічева, Юлія Матвєєва, Христина Ковцун провели для учасників низку навчальних заходів і активностей з питань організації діяльності юридичних клінік.
Між учасниками відбулося обговорення базових документів, які регулюють діяльність юридичних клінік в Україні, основних напрямів діяльності та організації документообігу в юридичній клініці та багато інших важливих питань для належної та якісної побудови роботи. Також керівники та працівники юридичних клінік мали змогу більше дізнатися про діяльність Асоціації, її брендові заходи, модельний освітній силабус юридичних клінік, систему моніторингу якості юридичних клінік.
Загалом захід пройшов у приємній та гостинній атмосфері й став майданчиком для продуктивної роботи, обміну досвідом та взаємодії між юридичними клініками України.