Заголовок: Зустріч в. о. ректора, професора Володимира Харченка з Надзвичайним і Повноважним Послом Республіки Сьєрра Леоне Джоном Сар Ямбасу
Дата: 16/08/2016
URL: https://nau.edu.ua/ua/news/2016/8/zustrich-v-o-rektora-profesora-volodimira-harchenka-z-nadzvichaynim-i-povnovazhnim-poslom-respubliki-serra-leone-dzhonom-sar-yambasu.html
==================================================

16 серпня 2016 року в Національному авіаційному університеті відбулася зустріч в. о. ректора, професора Володимира Харченка з Надзвичайним і Повноважним Послом Республіки Сьєрра Леоне Джоном Сар Ямбасу. Підкреслимо, що зустріч мала не зовсім протокольну атмосферу, оскільки пан Посол навчався в НАУ на механічному факультеті та закінчив його в 1979 році. Посол привітався з Володимиром Харченком, широко усміхаючись, а коли мова зайшла про те, що він хотів би побачити в університеті, то крім запропонованої програми попросив включити відвідини 5 і 7 гуртожитків Студентського містечка, у яких він жив у студентські часи.
Володимир Харченко подякував пану Послу, що той знайшов час і виявив бажання ознайомитися з нинішнім життям НАУ. Після закінчення навчання паном Послом минуло чимало часу, тому Володимир Харченко поділився коротко інформацією про досягнення НАУ, а потім запропонував йому переглянути презентаційний фільм про сьогодення університету. Джону Сар Ямбасу дивився його дуже уважно та зацікавлено. Був також показаний відеофільм про розробки безпілотників, які були представлені в різних варіантах: поліцейський, десантний, медичний, вантажний та VIP.
Програма відвідин паном Послом передбачала ознайомлення з Музеєм НАУ, ангаром, Аерокосмічним центром, диспетчерським центром з управління авіацією, зокрема безпілотниками. Пану Послу надавалася можливість ознайомиться з роботою Науково-виробничого центру безпілотної авіації «Віраж», а також побувати у дорогих його пам’яті гуртожитках.
Цей візит мав ознайомчий характер. Тому в. о. ректора Володимир Харченко запросив гостя взяти участь у VII Всесвітньому конгресі «Авіація у ХХІ столітті», який відбудеться в Національному авіаційному університеті 19-21 вересня цього року. Це дасть можливість закласти підвалини для можливого співробітництва і визначити шляхи його здійснення.