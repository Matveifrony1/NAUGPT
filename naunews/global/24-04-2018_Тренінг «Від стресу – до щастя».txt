Заголовок: Тренінг «Від стресу – до щастя»
Дата: 24/04/2018
URL: https://nau.edu.ua/ua/news/1/4/studenti-nau-vzyali-uchast-u-treningu-vid-stresu-–-do-shchastya.html
==================================================

23 квітня. у День психолога, в НАУ розпочалася низка заходів, присвячена цій події, яка триватиме впродовж тижня: щоденні тренінги, семінари, диспути, щоб студенти мали змогу практично долучитися до психології.
Однією із перших «акцій» став психологічний перфоманс «Від стресу – до щастя» (для студентів 1- та 2-го курсів).
- Сьогодні нову технологію взаємодії зі студентами «Світове кафе» застосовують психологи та студенти технічних спеціальностей, - розповівла завідувач лабораторії психології НАУ Марія Патруль. - Усі присутні студенти під керівництвом модераторів будуть одночасно взаємодіяти між собою у складі п’яти груп – кожна команда буде виконувати своє завдання. Зокрема, на ватманах будуть записувати відповідати на запитання: «Що призводить до стресу?», «Як боротися зі стресом?», «Звідки черпати сили?», «Яка вона, щаслива людина?». Кожних 7 хвилин – команди мінятимуться місцями. В кінці тренінгу буде консенсус: чому  ми тут зібралися?!
- Ми хочемо, щоб наші майбутні практичні психологи запам’ятали професійне свято, долучившись до нього, - розповідає доктор наук, професор кафедри педагогіки та психології НАУ Лілія Барановська. - Проте в університеті є студенти інших спеціальностей, яких можуть хвилювати ті ж проблеми, що й психологів. Мета нинішнього заходу полягає у формуванні на основі певних психологічних уявлень – організаторських здібностей студентів, адже вони є засадничими для боротьби зі стресом. А боротися зі стресом наодинці дуже важко.
Після завершення перфомансу модератори проаналізували специфіку розуміння тієї чи іншої проблеми учасниками заходу і дали загальну характеристику роботи студентів, які винесли з тренінгу чимало корисного для себе. Всі ватмани із записами студентів розмістять на кафедрі психології. Вони допоможуть викладачам застосовувати індивідуалізований, диференційований підхід, як до окремого студента, так і до студентів саме цього покоління.