Заголовок: Вперше за багато років НАУ оновить комп’ютерну базу своїх інститутів і кафедр – оголошено відкриті конкурсні торги
Дата: 22/04/2016
URL: https://nau.edu.ua/ua/news/2016/4/vpershe-za-bagato-rokiv-nau-onovit-komp’yuternu-bazu-svoix-institutiv-i-kafedr-–-ogolosheno-vidkriti-konkursni-torgi.html
==================================================

Вперше за майже десятиріччя Національний авіаційний університет розпочав комплексне оновлення матеріально-технічної бази університету в цілому та навчально-наукових інститутів і кафедр зокрема. Цей процес розпочато при обмеженому фінансовому забезпеченні; в умовах колосального зростання комунальних тарифів і відповідних витрат; своєчасній виплаті стипендій, зарплат і премій. Адміністративний персонал університету на чолі із ректоратом цілеспрямовано реалізує схвалений Вченою радою НАУ фінансовий план, який зорієнтований на розвиток.
22 квітня 2016 року НАУ оголосив в установленому порядку відкриті конкурсні торги на закупівлю комп'ютерної техніки для навчально-наукових інститутів та їх кафедр (електронний бюлетень №78 (22.04.2016), оголошення №106766,
https://tender.me.gov.ua/
)
«Десятиріччя, поки я опікувався наукою, мені і всьому колективу говорили, що на все це немає коштів, але ж коли я очолив нещодавно університет – стало зрозумілим, що ресурси і бюджетні кошти елементарно вимивались. Із НАУ робили ТОВ для низки осіб і хаотичної, вбивчої для навчального закладу, забудови. Ми міняємо орієнтири й університет через оновлення матеріально-технічної бази, навчальних програм і планів із урахуванням нинішніх потреб ринку праці і сучасних вимог до інженерів, економістів, філологів, екологів тощо, має вийти зовсім на інший рівень. Починаємо ми в цьому році з ремонтів в гуртожитках, низці аудиторій і корпусів, архіву для студентських робіт, а також закупівлі через відкриті конкурсні торги нової комп'ютерної техніки. Вже оголошено тендер. І це лише початок нашої спільної роботи з виведення НАУ із піке на високий щабель в «табелі о рангах» у системі вищої освіти не лише України, але й Європи та світу», - зазначив в своєму коментарі в.о. ректора НАУ Володимир Харченко.
«Для мене, випускника цього університету і людини, яка працює тут вже 53 роки, принциповим є виведення НАУ на зовсім інший якісний рівень. Це і якість умов для проживання в гуртожитках, і умов для занять студентів в аудиторіях, і для підготовки викладачів на кафедрах, а також залучення сучасних інформаційних технологій і засобів в начальний процес», - так охарактеризував пріоритети розвитку матеріально-технічної бази керівник університету, професор Володимир Харченко.