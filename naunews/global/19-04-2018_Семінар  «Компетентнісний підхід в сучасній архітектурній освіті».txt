Заголовок: Семінар  «Компетентнісний підхід в сучасній архітектурній освіті»
Дата: 19/04/2018
URL: https://nau.edu.ua/ua/news/1/4/seminar-kompetentnisniy-pidhid-v-suchasniy-arhitekturniy-osviti.html
==================================================

Семінар підготувала і провела кандидат архітектури, доцент архітектурного факультету Київського національного університету будівництва і архітектури Оксана Панченко.
Оксана Олександрівна має міжнародний досвід викладання архітектурної спеціальності, а також професійної діяльності у галузі архітектурного проектування. Учасниця міжнародних конференцій, грантових програм, стажувань, конференцій, семінарів і тренінгів. Вона є дійсним членом Української Асоціації дослідників освіти, учасниця спільного українсько-польського проекту «Інноваційний університет і лідерство. Фаза IIІ: інновації та відносини з оточенням». Засновниця освітнього проекту ArchCluster для студентів архітектурної спеціальності.
На семінарі була окреслена Загальна рамка стандартів вищої освіти, яка визначена Законом України «Про вищу освіту». Охарактеризовані Стандарти вищої освіти в межах кожної спеціальності відповідно до Національної рамки кваліфікацій. Розкриті визначення компетентностей відповідно до методичних рекомендацій щодо розроблення стандартів вищої освіти. Означено компетентнісний підхід і філософію визначення вимог до фахівця, закладену в основу Болонського процесу та міжнародного Проекту Європейської Комісії «Гармонізація освітніх структур в Європі» (Tuning Educational Structures in Europe, TUNING). Передбачається, що для формування спеціальних компетентностей спеціальності «архітектура» можуть використовуватися напрацювання проекту Британського Quality Assurance Agency for Higher Education «Subject benchmark statement Architecture».
На семінарі також були представлені міжнародні сучасні дослідження з оцінки та викладання навичок і компетентностей XXI століття. Охарактеризовані прийняті у 2016 році Європейським Парламентом та Радою Рамки компетентності підприємництва (EntreComp, 2016).
Тематичну спрямованість семінару окреслено питаннями компоненту soft skills як необхідного для архітектурної освіти у глобальному вимірі вищої освіти.
Роботу учасників було організовано у форматі інноваційної навчально-просвітницької дискусії, яка стала відображенням сучасних запитів до архітектурної освіти. Семінар став особливим середовищем для передавання досвіду і зв’язку поколінь, а також різнобічного спілкування між студентами та викладачами.