Заголовок: Україна та ЄС: особливості співпраці
Дата: 30/10/2014
URL: https://nau.edu.ua/ua/news/2014/10/ukraina-ta-es-osoblivosti-spivpraczi.html
==================================================

24 жовтня 2014 року доцент кафедри повітряного та космічного права Юридичного інституту Юрій Корнєєв разом зі студентами групи ПР-401 Марією Рощук та Марією Черкаською провели тематичну бесіду з учнями старших класів спеціалізованої школи № 200 м. Києва на тему: «Україна та ЄС: особливості співпраці».
Вступне слово Юрія Корнєєва було присвячене актуальним проблемам вступу України до Європейського союзу, її можливих перспектив в рамках Європейської унії. Марія Рощук зазначила важливість рівня правової культури та правової свідомості молоді та їх участі в державотворчих процесах України на шляху співпраці з ЄС.
Наприкінці зустрічі Марія Черкаська ознайомила школярів зі структурою Національного авіаційного університету та розмаїттям спеціальностей у ньому, розповіла про студентське самоврядування вищого навчального закладу, життя студентів поза навчальним процесом.
Такі заходи сприяють формуванню у школярів української громадянської ідентичності шляхом вивчення історії держави, її національних і культурних традицій, поваги до Законів України, усвідомленню морально-правових норм та загальнолюдських цінностей суспільства на прикладі країн ЄС.