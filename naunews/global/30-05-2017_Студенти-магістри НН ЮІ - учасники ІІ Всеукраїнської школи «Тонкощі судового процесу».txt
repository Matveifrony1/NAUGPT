Заголовок: Студенти-магістри НН ЮІ - учасники ІІ Всеукраїнської школи «Тонкощі судового процесу»
Дата: 30/05/2017
URL: https://nau.edu.ua/ua/news/2017/5/studenti-magistri-nn-yui-uchasniki-ii-vseukrainskoi-shkoli-tonkoshchi-sudovogo-protsesu.html
==================================================

27-28 травня 2017 року у м. Рівне на базі готельно-ресторанного комплексу «Кемпінг» відбулася ІІ Всеукраїнська школа «Тонкощі судового процесу», в якій узяли участь студенти-магістри групи ПР-503М Навчально-наукового юридичного інституту Юлія Лобода та Тетяна Сіроченко.
Захід проходив у форматі практичних та теоретичних тренінгів і лекцій від суддів, прокурорів та адвокатів. Студенти-юристи з Рівного, Львова, Тернополя, Києва та Запоріжжя отримали чудову базу для своєї майбутньої діяльності. Вони активно брали участь в обговоренні, не раз дивували спікерів своїми запитаннями про найрізноманітніші професійні тонкощі та жваво дебатували.
На завершення учасники отримали нагоду практично закріпити здобуті знання, взявши участь в моделюванні судового засідання. Студенти, незважаючи на незначний час, відведений на підготовку, швидко зорієнтувалися у фабулі справи, ввійшли в свої ролі, намагалися максимально наблизитися до справжнього судового засідання. Вони показали, що навіть не маючи великого багажу досвіду та знань, вони вже могли б бути хорошими адвокатами, прокурорами та суддями.
По закінченню школи всі учасники отримали сертифікати за участь у заході.