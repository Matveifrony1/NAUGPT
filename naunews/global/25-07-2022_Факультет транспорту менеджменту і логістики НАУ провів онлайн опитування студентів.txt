Заголовок: Факультет транспорту менеджменту і логістики НАУ провів онлайн опитування студентів
Дата: 25/07/2022
URL: https://nau.edu.ua/ua/news/2022/7/fakultet-transportu-menedzhmentu-i-logistiki-nau-proviv-onlayn-opituvannya-studentiv.html
==================================================

За ініціативи студентів Факультету транспорту менеджменту і логістики Національного авіаційного університету деканатом факультету було розроблено анкету для проведення опитування. Анкета була сформована по ключових питаннях, піднятих на онлайн зустрічі студентів та ректорів українських закладів вищої освіти з Президентом України та Міністром освіти і науки України. Результати опитування наводимо нижче.
98% опитуваних бачать своє майбутнє в Україні, виходячи із відповідей на питання: «Чи хочете Ви жити в Україні?». У майбутньому студенти, які прийняли участь у опитуванні, бачать Україну демократичною, вільною, незалежною, процвітаючою, некорумпованою і квітучою.
На запитання «Чи очікуєте Ви від України змін?» 94% студентів відповіли, що очікують змін, щоб і далі жити в Україні, тоді як 6% опитаних вважають, що наша країна вже має все, щоб після перемоги можна було бути в ній щасливими.
Відповіді на запитання «Якою має бути Україна, щоб Ви були впевнені, що ми можемо захистити себе від будь-якої зовнішньої загрози?» були різноманітними, проте панувала думка, що Україна такою вже стала. На початку війни нація згуртувалась, проте кожен повинен розуміти, що зміни починаються саме з нього.
Визначаючись із тим, яким чином має будуватися армія, 87,5% опитаних відповіли, що армія має бути професійною (контрактною). При цьому 30% респондентів проти того, щоб в умовах майбутнього миру давали дозвіл на створення приватних військових компаній.
38% відсотків опитаних студентів вважають, що в Україні має бути загальний військовий обов'язок для юнаків та дівчат (за прикладом Ізраїлю).
Майже половина респондентів (46,5%) вважають, що на період війни держава повинна на власний розсуд визначати кого і яким чином залучати до оборони, при цьому 84% опитаних студентів вважають, що той, хто не воює на фронті, не має права вимагати щось від військових.
Відповідаючи на питання щодо визначення гарантів безпеки України, студенти зазначили, що необхідно обирати тих, кому точно довіряємо (100%), а серед країн, які найчастіше розглядаються студентами як гаранти безпеки нашої країни називались такі країни як США, Великобританія, Польща.
Відповідь на питання щодо формату володіння зброєю цивільним населенням, який впроваджений, до прикладу, як в Америці, розділила опитаних майже порівну. 49% вважають такий формат прийнятним, 51% - ні.
Одностайно висловлена думка, що жодних відносин з росією після війни будувати не варто, більше того студенти впевнені у тому, що кордони з цією країною повинні бути закриті (98%).
Щодо розвитку системи освіти в Україні та присутності на ринку освітніх послуг приватних закладів, то думки опитуваних розділились 50/50. Ті, хто впевнені у тому, що на рику освітніх послуг не повинні бути приватні заклади освіти свою думку аргументують тим, що роботодавці більш прихильно ставляться до дипломів відомих державних закладів освіти. Аргументом тих, хто позитивно ставиться до можливості навчання у приватних закладах освіти, є можливість розвитку конкуренції у сфері надання освітніх послуг. Терміни навчання більшість (80% опитаних) вважають оптимальними, хоча є і такі, які за зменшення терміну навчання на ОС «Бакалавр» до 3-х років, і такі, які вважають за необхідне збільшити терміни навчання на технічних спеціальностях до 5 років (5%).
Результати проведеного анкетування свідчить про те, що молодь займає активну громадянську позицію і розуміє власну роль у розбудові нашої країни.