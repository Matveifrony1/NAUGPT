Заголовок: Співпраця з ELSA відкриває нові можливості для студентів
Дата: 23/03/2018
URL: https://nau.edu.ua/ua/news/1/3/spivpratsya-z-elsa-vidkrivae-novi-mozhlivosti-dlya-studentiv.html
==================================================

21 березня 2018 року в Навчально-науковому інституті міжнародних відносин Національного авіаційного університету відбулась важлива подія – підписання договору про співробітництво з Київським міським осередком Всеукраїнської громадської організації «Європейська Асоціація Студентів Права ELSA Україна» (ELSA). ELSA – це міжнародна незалежна некомерційна організація студентів юридичних вищих навчальних закладів Європи. Університет виступив партнером згаданої організації з метою сприяння розвитку студентських правничих ініціатив у сфері міжнародного права і розвитку правничої освіти .
У ННІ міжнародних відносин НАУ організацію ELSA представили Анастасія Бойченко – генеральний секретар, Олена Кізюн – віце-президент з програми обміну міжнародними студентськими стажуваннями та Лев Реус – директор з піару.
Студентів ознайомили з основними напрямками діяльності організації, які покликані сприяти розвитку теоретичних та практичних навичок майбутніх юристів. Представники розповіли про можливості долучення до програм обміну, міжнародне студентське стажуваннями, що охоплює підвищення рівня теоретичних відомостей здобувачів вищої освіти у тих галузях права, які не вивчаються поглиблено при здобутті вищої юридичної освіти.
Під час презентації офіцери (представники) Європейської Асоціації Студентів Права ELSA Україна розповіли коротку історію створення асоціації, її структуру та зв’язок з міжнародними організаціями. Слухачі дізналися про основні напрямки діяльності організації, а саме: семінари, воркшопи, судові дебати, інституційні візити, навчальні візити, тренінги, літні школи, делегації до міжнародних органів, дослідницькі групи, а також про STEP – Програму обміну міжнародними студентськими стажуваннями.
Навчально-науковий інститут міжнародних відносин НАУ сподівається на подальшу плідну співпрацю, яка сприятиме підвищенню рівня знань студентів, застосуванню теоретичних знань на практиці, а також розширенню зв’язків серед студентів юридичних факультетів та молодих юристів Європи.