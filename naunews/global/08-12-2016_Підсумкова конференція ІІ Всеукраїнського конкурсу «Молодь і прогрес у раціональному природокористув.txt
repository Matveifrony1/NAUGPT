Заголовок: Підсумкова конференція ІІ Всеукраїнського конкурсу «Молодь і прогрес у раціональному природокористуванні»
Дата: 08/12/2016
URL: https://nau.edu.ua/ua/news/2016/12/pidsumkova-konferentsiya-ii-vseukrainskogo-konkursu-molod-i-progres-u-ratsionalnomu-prirodokoristuvanni.html
==================================================

1 грудня 2016 р. на базі кафедри екології ННІЕБ Національного авіаційного університету відбулася підсумкова конференція ІІ Всеукраїнського конкурсу «МОЛОДЬ І ПРОГРЕС У РАЦІОНАЛЬНОМУ ПРИРОДОКОРИСТУВАННІ».
Її роботу відкрив голова галузевої конкурсної комісії конкурсу, завідувач кафедри екології, професор С. Бойченко З вітальними словами до лауреатів конкурсу звернулася представник ректорату НАУ, помічник в. о. ректора К. Бабікова. Урочиста частина заходу включала також вітальні слова від представників генерального партнера конкурсу Благодійного фонду Октая Алієва та партнерів конкурсу Всеукраїнської екологічної ліги та УкрНДНЦ хіммотології і сертифікації ПММ і ТР, які надали цінні призи та професійну літературу для відзначення переможців конкурсу.
Інновацією конкурсу було проведення майстер-класу «Сучасні екологічні виклики. Тенденції сталого розвитку та раціональне природокористування» від провідних екологів Києва. У рамках майстер-класу виступили професор О. Вовк з доповіддю «Світові тенденції сталого розвитку суспільства» та професор Я. Мовчан з доповіддю «Довкілля України в контексті екобезпеки та нових викликів. Чому потрібні зміни». За результатами проведення майстер-класу всім учасникам були вручені відповідні сертифікати.
У конференції взяли участь представники 15 вищих навчальних закладів та науково-дослідних установ з різних регіонів України, зокрема з Києва, Львова, Харкова, Хмельницького, Житомира, Полтави, Черкас, Чернігова, Херсона, Сум, Одеси та Умані, а також студенти, аспіранти та провідні викладачі кафедри екології.
До участі у конференції долучилось понад 30 студентів та молодих науковців під керівництвом досвідчених наставників. Загалом, до участі у конкурсі було подано більш як 50 робіт з 24 провідних ВНЗ України та Польщі.