Заголовок: НАУ продовжує співпрацю зі стейкхолдерами
Дата: 21/10/2022
URL: https://nau.edu.ua/ua/news/2022/10/nau-prodovzhue-spivpratsyu-zi-steykholderami.html
==================================================

12 жовтня 2022 року відбулася онлайн лекція для студентів 4 курсу АКФ, спеціальність 142 «Енергетичне машинобудування». Лекцію-бесіду провів Керівник розрахунково-експериментальної бригади турбін Запорізького машинобудівного конструкторського бюро «Прогрес» ім. академіка О. Г. Івченка Різник Сергій Борисович, який має 43-річний досвід створення газотурбінних двигунів (ГТД) авіаційних та промислового призначення, у тому числі у співпраці з іноземними партнерами.
Представник стейкхолдера докладно зупинився на історії та сучасному етапі розвитку технологій виготовлення деталей гарячої частини газотурбінних двигунів (ГТД) та установок (ГТУ). Були розглянуті питання виготовлення лопаток - монокристалів, їх циклічних випробувань, особливості процесу охолодження повітря, що йде на охолодження лопаток, питання підвищення ступеня підвищення тиску і температури у камері згоряння та їх вплив на ККД двигуна, питання організації складних циклів тощо.
Особливу увагу у лекції було приділено питанням створення ГТД-приводів в ГТУ компресорних станцій (типу Д-336-1/2) та авіаційних ГТД типів Д-36,-436, Д-27, Д-18Т, АИ-450, ГТД складних циклів, у тому числі сучасних ГТД розробки іноземних фірм.
Наприкінці доповідач відповів на питання студентів стосовно створення спільного газогенератора ГТД, щодо напрямку розвитку ГТД й удосконалення їх характеристик та про перспективи і особливості роботи авіаційних трьохконтурних ГТД. Окремо було піднято питання про соціальні програми, що є у конструкторському бюро Прогрес для підтримки молодих спеціалістів.
Дякуємо за цікаву та змістовну зустріч.