Заголовок: Студенти спеціальності «Міжнародне право» взяли участь у найпрестижнішому у світі змаганні серед правників
Дата: 02/03/2016
URL: https://nau.edu.ua/ua/news/2016/3/studenti-speczialnosti-mizhnarodne-pravo-vzyali-uchast-u-najprestizhnishomu-u-sviti-zmaganni.html
==================================================

26-28 лютого у Вищому господарському суді України проходили національні раунди найбільшого у світі судового змагання з міжнародного публічного права - конкурса імені Філіпа Джесапа.
Конкурс проводився англійською мовою і складався з двох частин: письмових меморандумів і судових дебатів за процедурою Міжнародного Суду ООН, в якому цього року змагалися 12 команд з університетів України.
Команда від НН ІМВ була представлена вперше у цьому змаганні студентами 3 курсу (Владислава Барабаш, Марія Носова, Наталя Субботіна, Кирило Костиря) і студенткою 4 курсу (Ольга Старовойтова).
Студенти виступали з промовами перед суддями, відстоюючи позиції держави-заявниці та держави-відповідача за розробленим для змагання кейсом. Цього року справа містила найгостріші правові питання: кіберзлочинність, екотероризм, шпигунство і порушення імунітетів дипломатичних представників. Суддів представляли: авторитетний правник, Національний радник з юридичних питань, керівник відділу верховенства права Олексій Водянніков та доктор юриспруденції, американський професор Баррі Кфіа. Вони відзначили високий рівень підготовки команди НН ІМВ.
Команда спеціальності «Міжнародне право» НН ІМВ справила враження на суддів навичками презентації, ґрунтовними знаннями міжнародного права і переконливими аргументами. Студентки Владислава Барабаш і Наталя Субботіна ввійшли до десятки найкращих спікерів Джесапу. Участь в дебатах збагатила учасників неоціненним досвідом та дала нагоду познайомитися з представниками юридичної еліти країни.