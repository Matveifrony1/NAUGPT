Заголовок: У НАУ нагороджено переможців ІІІ Міжнародного українсько-литовського конкурсу «Здай кров заради життя»
Дата: 20/06/2018
URL: https://nau.edu.ua/ua/news/1/6/u-nau-nagorodzheno-peremozhtsiv-iii-mizhnarodnogo-ukrainsko-litovskogo-konkursu-zday-krov-zaradi-zhittya.html
==================================================

20 червня 2018 року в Національному авіаційному університеті відбулось урочисте нагородження переможців і призерів ІІІ Міжнародного українсько-литовського конкурсу малюнків «Здай кров заради життя».
ІІІ Міжнародний українсько-литовський конкурс малюнків «Здай кров заради життя» проводився у листопаді 2017 року – травні 2018 року на території України та Литовської Республіки.
Організаторами Конкурсу виступили: Всеукраїнська молодіжна громадська організація «Серце до серця», Литовський національний центр крові за сприяння та підтримки Міністерства освіти і науки України, Міністерства культури України, Міністерства молоді та спорту України, Посольства Литовської Республіки в Україні, Національного авіаційного університету.
У цьогорічному конкурсі взяли участь понад 4 тисяч учнів і вихованців загальноосвітніх і позашкільних, професійно-технічних, вищих навчальних закладів, членів дитячих і молодіжних громадських організацій України та Литви.
Вітаючи учасників заходу, Володимир Ісаєнко, ректор Національного авіаційного університету, професор, доктор біологічних наук, кандидат технічних наук, заслужений працівник освіти України, зазначив, що проблема донорства в Україні є дуже актуальною, оскільки населення недостатньо обізнане у питанні донорства крові у зв’язку з його малим висвітленням. Тому поширення такої важливої інформації засобами художньої творчості є надзвичайно ефективною формою роботи. «Процес розвитку суспільства вимагає створення передумов для формування нових нетрадиційних компонентів у соціальній сфері, саме тому, ваша художня творчість є чудовим прикладом яскравого поширення соціальної діяльності», – підкреслив ректор НАУ.
Учасників урочистостей привітав Гвідас Кєрушаускас, Повноважний Міністр Посольства Литовської Республіки в Україні, який наголосив, що вражений великою кількість учасників конкурсу: саме це свідчить про небайдужість та обізнаність у такій великій справі як донорство. «Радий, що співпраця між Литвою й Україною у політичній, економічній, соціальній сферах має своє успішне продовження у культурному обміні між юними громадянами двох країн», - зауважив високопосадовець Посольства Литви в Україні.
Ростислав  Карандєєв, Державний секретар Міністерства культури України, також привітав присутніх: «Ми знаємо, що під час участі у конкурсі ви ознайомились з історією донорства в Україні та Литві, поповнили знання про кров, її компоненти, групи крові, а дорослих змусили замислитись про можливість бути донором крові та переконали, що здавати донорську кров абсолютно безпечно та навіть корисно для здоров’я. Важливим завданням конкурсу є формування у дітей і молоді активної життєвої позиції, готовності брати участь у суспільному і культурному житті країни та на Міжнародному рівні; популяризація ідеї добровільного безоплатного донорства крові в Україні та Литві; формування здорового способу життя серед дітей і молоді; підвищення значущості ідеї єдності дружніх країн в очах молодих учасників заради миру та майбутнього».
Отже, переможцями і призерами конкурсу стали такі учасники:
ІІІ місце
:
Марія Цалко, учениця Сєвєродонецької школи І-ІІІ ступенів з поглибленним вивченням іноземних мов № 17 Луганської області (молодша вікова група);
Мелана Березанська, учениця Криворізького центру дитячої та юнацької творчості «Дивосвіт» Дніпропетровської області (молодша вікова група);
Олександра Капля, вихованка Позашкільного навчального закладу “Комунарський районний центр молоді та школярів” Запорізької міської ради Запорізької області (молодша вікова група);
Катерина Свєтлічна, учениця Лисичанського державного гірничо-індустріального коледжу Луганської області (старша вікова група).
ІІ місце
:
Марія Коленікова, учениця Маріупольського ліцею-інтернату №14 Донецької області (молодша вікова група);
Сандра Соломка, учениця Закарпатського обласного палацу дитячої та юнацької творчості «ПАДІЮН» (молодша вікова група);
Святослав Молошак, студент Чернівецького політехнічного коледжу (старша вікова група).
І місце
:
Вадим Поставіков, студент Чернівецького політехнічного коледжу (старша вікова група);
Дарія Жогло, учениця Нетішинської ЗОШ І-ІІІ ступенів №2 Хмельницької області (молодша вікова група).
Павло Горінов, голова правління Всеукраїнської молодіжної громадської організації «Серце до серця», асистент кафедри теорії та історії держави і права Національного авіаційного університету, заслужений працівник соціальної сфери України, також привітав переможців і призерів конкурсу, їх творчих наставників і вручив подяки за активну участь в проекті авторам найбільш оригінальних і креативних робіт.