Заголовок: Вітаємо студента НАУ - Олександра Козачука з абсолютною першістю на престижному Всеукраїнському конкурсі студентських наукових робіт «Інформаційні системи та технології»
Дата: 28/04/2021
URL: https://nau.edu.ua/ua/news/2021/4/vitaemo-studenta-nau-oleksandra-kozachuka-z-absolyutnoyu-pershistyu-na-prestizhnomu-vseukrainskomu-konkursi-studentskih-naukovih-robit-informatsiyni-sistemi-ta-tehnologii.html
==================================================

Студент кафедри прикладної математики факультету кібербезпеки, комп’ютерної та програмної інженерії Національного авіаційного університету Олександр Козачук здобув абсолютну першість на престижному Всеукраїнському конкурсі студентських наукових робіт «Інформаційні системи та технології», що традиційно проходив у м.Хмельницькому 26 квітня 2021 року.
Робота Олександра «Інформаційні технології розпізнавання класів доріг за даними аерофотозйомки» отримала найвищий бал з понад 80-ти інших учасників з усіх провідних ВНЗ України.
Тематика роботи тісно пов’язана з науковим напрямом роботи кафедри прикладної математики НАУ у сфері розробки високотехнологічних підсистем цільового призначення для БПЛА. В роботі Олександр, з використанням методів та технологій глибокого машинного навчання, добився вражаючих результатів з розпізнавання даних повітряної аеророзвідки. Запорукою успіху стали високий професіоналізм та набуті за час навчання фахові компетентності.
Перемога є значущою ще й тому, що це вже другий рік поспіль студенти кафедри прикладної математики НАУ посідають перше місце на цьому конкурсі, тримаючи високу планку здобутків студентів Національного авіаційного університету!
Вітаємо Олександра Козачука та його наукового керівника докт.техн.наук, професора Пилипа Олександровича Приставку з заслуженою перемогою та бажаємо подальших успіхів у навчальній та науковій діяльності!
З презентацією роботи О.Козачука та іншими науковими результатами можна ознайомитись на сайті кафедри прикладної математики за посиланням