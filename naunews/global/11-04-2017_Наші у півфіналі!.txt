Заголовок: Наші у півфіналі!
Дата: 11/04/2017
URL: https://nau.edu.ua/ua/news/2017/4/nashi-u-pivfinali.html
==================================================

6 квітня 2017 року у спорткомплексі НАУ відбулася зустріч з волейболу у рамках ХІІІ Універсіади м. Києва серед ВНЗ між збірною командою НАУ (тренер – ст. викладач кафедри фізичного виховання та спортивної підготовки НН ГМІ Т. Ракитіна)та збірною Національного університету фізичної культури і спорту України. Зустріч була дуже важливою для обох команд, оскільки саме вона вирішувала, хто вийде у фінальну частину студентської ліги. У цій грі було все: і помилки, і приголомшливі атаки, і самовіддана гра у захисті та сплеск емоцій (уперше за всі ігри наш гравець отримав жовту картку за занадто емоційну поведінку). А ще була бурхлива підтримка наших уболівальників, саме вони підтримували команду у найважчі моменти гри. Завдяки їм, учора на майданчику було не шість, а сім гравців! І наші хлопці не підвели – виграли – 3:2 (23:25, 25:23, 25:18, 18:25, 15:13), забезпечивши собі місце у фінальній частині універсіади і подарувавши нашим уболівальникам безліч позитивних емоцій!
Дякуємо всім, хто учора прийшов на гру! Дякуємо вам за підтримку!
Наступна зустріч відбудеться 12 квітня 2017 року о 19.00 з Київським національним університетом ім. Т.Г. Шевченка (у спорткомплексі КНУ ім. Т.Г. Шевченка). Перемігши у цій грі ми посядемо перше місце у нашій підгрупі, і тоді у півфінальних зустрічах гратимемо зі збірною командою Національного університету харчових технологій, що дає нам непогані шанси на вихід у фінал.
Бажаємо нашим спортсменам гарної гри та перемоги!