Заголовок: Виїзне засідання гуртка «Науковий світ»
Дата: 16/11/2015
URL: https://nau.edu.ua/ua/news/2015/11/viizne-zasidannya-gurtka-naukovij-svit.html
==================================================

14 листопада 2015 року на кафедрі іноземних мов і прикладної лінгвістики Навчально-наукового Гуманітарного інституту відбулося виїзне засідання гуртка «Науковий світ». Під керівництвом доцентів кафедри Лесі Конопляник та Світлани Харицької учасники гуртка відвідали щорічну освітню міжнародну спеціалізовану виставку «Освіта та кар’єра – День студента 2015» та виставку закордонних навчальних закладів «Освіта за кордоном». Вони проходили у приміщенні Національного центру ділового та культурного співробітництва «Український дім» за адресою Хрещатик, 2.
Виставка є одним з найбільших заходів, присвячених вищій освіті в Україні та за кордоном, де представлені ВНЗ з різних країн світу, зокрема Великобританії, Німеччини, Канади, Швейцарії, Австрії, Чехії, Ізраїлю, Греції, Польщі, США тощо.
Студенти мали змогу поспілкуватись з представниками різних закордонних ВНЗ, щоб отримати інформацію безпосередньо «з перших вуст» про умови вступу, необхідні іспити, вартість навчання, особливості навчання, переглянути презентації закордонних навчальних закладів, що їх зацікавили, а також молодіжних програм, програм обміну студентами тощо.
Особливу зацікавленість у студентів викликала можливість отримання ступеня магістра і навчання в аспірантурі за кордоном, особливо у вищих навчальних закладах Польщі та Чехії та програма ЄС «Еразмус+» у сфері вищої освіти щодо академічної мобільності. Вони дізнались про перелік стипендіальних програм Еразмус+, правила участі студентів українських вищих навчальних закладів у конкурсах на отримання стипендій для навчання та стажування.