Заголовок: Провідний юрист у сфері авіації  - Катерина Водоласкова зустрілась зі студентами Юридичного факультету НАУ
Дата: 17/02/2023
URL: https://nau.edu.ua/ua/news/2023/2/providniy-yurist-u-sferi-aviatsii-katerina-vodolaskova-zustrilas-zi-studentami-yuridichnogo-fakultetu-nau.html
==================================================

14 лютого 2023 року для здобувачів вищої освіти 1 курсу Юридичного факультету НАУ проведено онлайн-зустріч з провідним юрисконсультом юридичної служби Державного підприємства «Міжнародний аеропорт «Бориспіль», к.ю.н. Катериною Водоласковою.
Юрист-практик у сфері авіації розкрила історію розвитку відносин між Україною та Європейським Союзом в частині програм Європейської політики сусідства та Східного партнерства, провела аналіз Угоди про асоціацію між Україною та ЄС, яка є основним документом та підґрунтям для формування та розвитку співпраці у сфері «відкритого неба».
Пані Катерина більш детально зосередила увагу студентів на нормах Угоди про спільний авіаційний простір, яка підписана у жовтні 2021 року Прем'єр-міністром України Денисом Шмигалем, послом Словенії в Україні Томажем Менціним та віцепрезидентом Єврокомісії і високим представником ЄС із закордонних справ та безпекової політики Жозепом Боррельом. Зазначено, що Угода містить положення, які діють сьогодні, та ті, які ще мають бути адаптовані та опрацьовані Україною на законодавчому та практичному рівнях.
«Не бійтеся все своє життя пізнавати щось нове та вчитися. Тільки тоді перед Вами відкриються перспективи. Вивчайте іноземну, розвивайте ораторське мистецтво, постійно слідкуйте за змінами у законодавстві і Ви неодмінно досягнете успіху», підбиваючи підсумки зустрічі зауважила спікер.