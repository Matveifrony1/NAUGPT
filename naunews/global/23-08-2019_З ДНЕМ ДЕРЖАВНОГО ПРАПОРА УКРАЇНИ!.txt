Заголовок: З ДНЕМ ДЕРЖАВНОГО ПРАПОРА УКРАЇНИ!
Дата: 23/08/2019
URL: https://nau.edu.ua/ua/news/2019/8/z-dnem-derzhavnogo-prapora-ukraini.html
==================================================

Напередодні Дня незалежності, 23 серпня, українці вшановують один із трьох символів суверенітету нашої держави – Державний Прапор України. Кольори нинішнього українського прапора поєднувалися іще за часів трипільців під час Великого переселення народів. А перше офіційне визнання синьо-жовтого прапора відбулося 22 березня 1918 року, коли Центральна Рада затвердила поєднання жовтого і блакитного кольорів як прапора Української Народної Республіки.
Тому повага до прапора – це повага до свого народу, його коріння і традицій. Жовто-блакитний стяг – символ свободи і незалежності України, свідчення того, що українці дорогою ціною вибороли право будувати власну державу – сильну, багату, квітучу.
Під українським прапором це право сьогодні відстоюють наші сини і доньки на сході України, воюючи із ненаситним загарбником. Тож нехай жовто-блакитний стяг об’єднує нашу державу, адже саме єдність народу допоможе відновити спокій та мир на рідній землі.
Нехай у цей урочистий день кольори  Державного Прапора України вселяють надію на те, що невдовзі під блакитним безхмарним мирним небом на українських полях колоситимуться жита й пшениці, а український стяг посяде гідне місце серед прапорів європейських держав.
Бажаю вам і вашим родинам невичерпної віри, надії і любові до рідної землі, енергії і впевненості у власних силах, готовності творити й працювати в ім’я свободи і незалежності держави.
Слава Україні!
Щиро,
Володимир Ісаєнко