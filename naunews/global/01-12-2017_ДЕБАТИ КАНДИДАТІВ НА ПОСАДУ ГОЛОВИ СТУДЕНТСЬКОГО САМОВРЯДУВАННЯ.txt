Заголовок: ДЕБАТИ КАНДИДАТІВ НА ПОСАДУ ГОЛОВИ СТУДЕНТСЬКОГО САМОВРЯДУВАННЯ
Дата: 01/12/2017
URL: https://nau.edu.ua/ua/news/2017/12/debati-kandidativ-na-posadu-golovi-studentskogo-samovryaduvannya.html
==================================================

30 листопада в Актовому залі НАУ відбулися дебати кандидатів на посаду голови студентського самоврядування. (Нагадаємо, що вибори до студради призначено на 5 грудня). На керівну посаду загалом зареєструвалися шість кандидатів, але Тарас Моргун зняв свою кандидатуру. Отже, на дебати вийшли п’ятеро: Єгор Часновський, Тетяна Лукашенко, Олексій Пеньковський, Ганна Панасюк та Тетяна Ільєнко.
Дебати, які йшли майже три години, було умовно поділено на шість блоків: кожному з кандидатів задавали ключове питання, на яке він мав відповісти перед аудиторією.
Першим було питання, у чому кандидат вбачає «родзинку» своєї програми. Єгор Часновський відповів, що особливу увагу збирається приділити лаунж-зонам у інститутах та гуртожитках та створенню робочих місць для студентів. Як член профкому він опікується цим питанням вже 4 роки. Тетяна Лукашенко сказала, що родзинка її програми – перебудова роботи студради від принципів авторитарного управління до демократичної централізації. Студентська рада – незалежний орган, наголосила вона. Олексій Пеньковський відповів, що усі шість пунктів його програми важливі, і він готовий обговорювати їх зі студентським загалом. Ганна Панасюк сказала, що її турбує питання цілодобового доступу до гуртожитків і безпеки студентів. Тетяна Ільєнко відповіла, що для неї є дуже важливою культмасова робота та імідж студради. Вона збирається продовжувати працювати над проектами, що вже існують, але потребують доопрацювання.
Другим питанням стало фінансове: як саме кандидати збираються розпоряджатися бюджетом студради? Єгор Часновський відповів, що вважає доцільним перевести гроші на особистий рахунок студради і створити громадську раду, що буде наглядати за прозорим витрачанням грошей. На науку він планує виділити 40 відсотків, 40 – на культмасові заходи, а 20 – на інші витрати. Тетяна Лукашенко планує виділити на науку половину бюджету, 20 відсотків - на спорт і культуру, решту – на міжнародні зв’язки та на створення газети студради. Олексій Пеньковський гадає, що 40 відсодків треба виділити на науку (у тому числі, на організацію конкурсів, конференцій, семінарів), 15 відсотків – на поточні та представницькі витрати. Також він наголосив на необхідності створення медіаресурсу (можливо, це буде платформа у соцмережах). Ганна Панасюк відповіла, що бюджет студради має бути використаний на розвиток, популяризацію підтримку людей, які займаються освітою. Тетяна Ільєнко виділила для себе 4 напрямки: перший – наука, другий – поліпшення життя студентів і студмістечка, третій – організація заходів у НАУ, четвертий – поточні витрати.
Третє питання стосувалося гуртожитків: в який спосіб мають бути вирішені житлові проблеми, по скільки чоловік може мешкати в одній кімнаті? Єгор Часновський, Олексій Пеньковський та Ганна Панасюк одностайно відповіли, що житлом мають бути забезпечені усі студенти без виключення, а у кімнатах може селитися від двох до чотирьох осіб. Тетяна Лукашенко сказала, що у першу чергу житлом треба забезпечувати пільговиків, а Тетяна Ільєнко наголосила, що НАУ конче необхідно розпочати будівництво нових гуртожитків, а студентство має ініціювати цей процес.
Четверте питання було проблемним: нині студентство є досить пасивним, тож у який спосіб кандидати збираються долучати молодь до активного життя? Єгор Часновський наголосив на необхідності більш активного інформування молоді і сказав, що вже працює над створенням нового безкоштовного сайту університету, що дасть можливість у повному обсязі інформувати студентство про всі заходи та події НАУ. Тетяна Лукашенко теж відмітила необхідність удосконалення інформаційних систем та створення інформресурсу, доступного для студентів. Також вона сказала про важливість співпраці студради з адміністрацією університету. Про удосконалення інформаційних ресурсів говорили і Олексій Пеньковський, і Ганна Панасюк. Тетяна Іллєнко додала також про необхідність заохочення студентів, які беруть активну участь у житті університету шляхом преміювання.
П’яте питання було досить простим: у чому сильні сторони програми кандидатів? Єгор Часновський відповів, що його сильна сторона – досвід у організація ярмарків вакансій, допомога у працевлаштуванні та організація міжнародного обміну студентами. Тетяна Лукашенко нагадала присутнім, що її програма – найбільш детальна, розписана на чотирьох аркушах, і сильні її сторони – академічна доброчесність (боротьба з плагіатом), соцпакети, гідне медичне обслуговування та організація академічної мобільності. Олексій Пеньковський та Ганна Панасюк наголосили, що усі пункти їхніх програм є важливими, і виділяти якийсь з них окремо було б недоцільним. Тетяна Ільєнко з відповіла, що вона вже працює у діючій студраді, и її члени звикли робити свою справу, а не хвалитися на словах.
Наостанок кожен з кандидатів зачитав з трибуни свою програму та відповів на запитання, що хвилюють студентів. А вже у вівторок, 5 грудня студентство НАУ має зробити свій вибір.