Заголовок: Дякуємо за мирне небо!
Дата: 22/10/2018
URL: https://nau.edu.ua/ua/news/1/10/dyakuemo-za-mirne-nebo.html
==================================================

16 жовтня 2018 року в НН ГМІ на базі Центру молодіжних ініціатив «StartFly» відбулися урочистості з нагоди Дня захисника України.
У заході взяли участь студенти І-ІІ курсів спеціальностей «Психологія», «Практична психологія», «Соціальна робота», «Філологія» разом із наставниками груп; заступники директора НН ГМІ О. Алпатова, А. Кокарєва, Ж. Іванова; завідувачі та викладачі кафедр інституту.
Головним гостем свята виступив заступник командира батальйону з морально-психологічного забезпечення 101 окремої бригади охорони Генерального штабу Збройних Сил України, майор Максименко Максим Анатолійович, який представив тематичну лекцію «Система роботи щодо забезпечення належного морально-психологічного стану військовослужбовців під час виконання завдань в зоні проведення ООС (АТО)».
Максим Анатолійович розповів присутнім про реалії воєнних буднів, про важливу роль психологів у підготовці воїнів до виконання бойових завдань та у їх реабілітації після мобілізації, представивши низку методик і тренінгів, які застосовуються безпосередньо в «польових умовах».
Виступ майора Максименка М. А. не лишив байдужим жодного присутнього: запитань від викладачів та студентів було безліч. Кожен дізнався про щось найважливіше для себе:про пережитий біль втрати, про стійкість та мужність, про незламність та патріотизм наших воїнів, які відстоюють на Сході України нашу волю, цілісність і незалежність.
Студенти також виступили на заході з власним баченням «війни», яке вони виклали в авторських монологах та в подяку про щиру зустріч подарували Максиму Анатолійовичу на згадку сувеніри з атрибутикою нашого рідного університету.