Заголовок: Вперше проведено курси для екологів аеропортів
Дата: 14/06/2019
URL: https://nau.edu.ua/ua/news/2019/6/vpershe-provedeno-kursi-dlya-ekologiv-aeroportiv.html
==================================================

Вперше в Інституті неперервної освіти відбулися курси підвищення кваліфікації за програмою «Охорона навколишнього середовища». Зацікавленість у підвищенні кваліфікації виявили фахівці ДП «Міжнародний аеропорт «Львів» ім. Д. Галицького», КП «Міжнародний аеропорт «Одеса», КП ХОР «Херсонські авіалінії», КП «Аеропорт Черкаси», КП «Міжнародний аеропорт «Чернівці» ім. Л. Каденюка», ДП «Міжнародний аеропорт «Житомир» ім. С. П. Корольова» ТОВ «Акорд», ТОВ «МА «Дніпропетровськ», Агентства Цивільної авіації Киргизстану.
Курси призначені для фахівців, які відповідають за екологічну безпеку авіапідприємства, впровадження системи екологічного менеджменту та стратегії регулювання якості навколишнього середовища в межах аеропорту та прилеглих територіях.
Навчання проводилось за затвердженою Державною авiацiйною службою України (Державіаслужба)  програмою відповідно до Сертифіката GH011. Програма курсів передбачала проведення навчальних занять за  такими основними напрямами:
міжнародні, національні вимоги та рекомендована практика у сфері захисту довкілля від впливу авіаційного шуму. Оцінка шумового забруднення в околиці аеропорту. Моніторинг авіаційного шуму. Нові підходи до управління авіаційного шуму в Україні;
розробка санітарно-захисної зони з умов забруднення атмосферного повітря для аеродрому. Міжнародні, європейські стандарти і рекомендована практика з контролю якості атмосферного повітря аеропортів. Моніторинг забруднення атмосферного повітря аеропортів;
оцінка електромагнітного забруднення приаеродромної території: розробка карт зон обмеження забудови з умов електромагнітного навантаження. Рекомендації щодо дотримання вимог санітарно-захисних зон і зон обмеження забудови з умов електромагнітного випромінювання;
головні аспекти екологічного менеджменту (управління) на авіапідприємстві. Визначення аспектів впливу, розроблення екологічної політики та програми дій направленої на скорочення негативного впливу  на навколишнє середовище.
Курси проводились на базі центру екологічних проблем аеропортів (ЦЕПА) Факультету екологічної безпеки, інженерії та технологій, викладачі – професори Олександр Запорожець та Валентин Глива, доценти Катерина Синило, Катерина Кажан, Анна Яковлєва та Дмитро Гулевець.
Начальник відділу розвитку та екологічної безпеки авіації Управління стратегічного розвитку Державіаслужби Світлана Марунич розглянула зі слухачами нові АПУ «Вимоги до експлуатанта аеродрому щодо просторового зонування території навколо аеропорту з умов впливу авіаційного шуму».
Організаційно-методичне забезпечення навчального процесу здійснювалося фахівцями Навчально-консультативного центру підвищення кваліфікації Інституту неперервної освіти. Телефон для довідок: 406 70 34, e-mail: kpk@nau.edu.ua