Заголовок: НАУ вручено Гран-Прі на Міжнародній виставці  «Освіта в Україні. Освіта за кордоном»
Дата: 30/09/2016
URL: https://nau.edu.ua/ua/news/2016/9/nau-vrucheno-gran-pri-na-mizhnarodniy-vistavtsi-osvita-v-ukraini-osvita-za-kordonom.html
==================================================

З 28 по 30 вересня 2016 року у Колонній залі Київської міської державної адміністрації відбулася найпрестижніша освітня подія року – виставка «Освіта в Україні. Освіта за кордоном» під гаслом «Навчайся в Україні». Учасниками були провідні ВНЗ нашої держави – університети, академії, інститути та коледжі. Виставка відбулася за сприяння Міністерства освіти і науки України, Міністерства культури України, Київської міської державної адміністрації та Національної академії педагогічних наук України.
Відкрив урочисту концертну церемонію соціальних проектів «Гордий учитися в Україні» та «Згадай про ALMA MATER. Подякуй за освіту» і привітав учасників та гостей заступник Міністра освіти і науки України, керівник апарату Греба Р. В. На церемонії виступили в. о. ректора НАУ, доктор біологічних наук, професор, Заслужений працівник освіти України Ісаєнко В. М.; відомий випускник НАУ, а нині перший заступник генерального директора Міжнародного аеропорту «Київ» (Жуляни) Петровський О. М. Мистецькі таланти університету представляв Лауреат міжнародних та всеукраїнських конкурсів, фіналіст телевізійних проектів «Шоу № 1», «Голос країни» та «Х-фактор», студент 4 курсу Навчально-наукового інституту комп’ютерних інформаційних технологій Влад Павлов – з піснею «Я не здамся без бою».
Університет подавав матеріали для участі в конкурсі з тематичної номінації «Підготовка випускників загальноосвітніх навчальних закладів до навчання у вищих навчальних закладах». Керівником проекту була директор Інституту доуніверситетської підготовки, доктор педагогічних наук, професор Муранова Н. П. В урочистій атмосфері в. о. ректора Ісаєнку В. М. було вручено почесну нагороду Гран-Прі та престижний Диплом як переможцям конкурсу з тематичних номінацій, що засвідчує лідерство та рейтинг Національного авіаційного університету. Дипломом Почесного випускника та пам’ятним знаком було нагороджено випускника НАУ Петровського О. М.
Захід відвідало понад 1800 учнів, їхніх батьків та вчителів як з м. Києва, так і з регіонів України. Виставкові стенди університету мали велику популярність серед абітурієнтів, які мають наміри вступати як на інженерно-технічні спеціальності, так і на гуманітарні, юридичні, економічні, міжнародні тощо. Учасники мали змогу отримати професійні консультації представників НАУ, переглянути відеофільм, яскраві та змістовні презентації навчально-наукових інститутів.
Університет також висвітлив пріоритетність і престижність освіти, що значно впливає на вибір сучасного закладу українськими абітурієнтами; відбулося інформування відвідувачів і про сучасні можливості отримання якісної освіти в НАУ.
Виставкові матеріали НАУ презентували: інновації з підвищення якості освіти; реалізацію освітніх програм; надання якісних освітніх послуг; досвід міжнародної співпраці у реалізації спільних освітніх проектів; післядипломну освіту; курси з підготовки до ЗНО; можливість навчання англійською мовою; навчання на кафедрі військової підготовки; видавничу діяльність та науково-методичний супровід упровадження інновацій в освітній простір; результати вступної кампанії – 2016. Відвідувачам було роздано інформаційно-рекламну продукцію та надано персональні консультації.
На заході відбулося налагодження контактів, обмін досвідом, творчими здобутками та професійними інтересами науково-педагогічних фахівців університету з представниками інших ВНЗ України, що, безумовно, дозволить взаємно збагатити власний професійний досвід.
На головній сцені почесної Колонної зали КМДА представники нашого університету яскраво презентували діяльність вишу багаточисленним групам учнів старших класів, що надасть їм змогу у майбутньому зробити правильний професійний вибір, сформувати стійкий професійний інтерес, вірно обрати професію та вищий навчальний заклад для здобуття подальшої освіти.
Університет представляли Інститут доуніверситетської підготовки, приймальна комісія, науково-технічна бібліотека, інформаційно-аналітичний відділ, Навчально-науковий інститут аеронавігації.
Вітаємо колектив Національного авіаційного університету з високими нагородами!