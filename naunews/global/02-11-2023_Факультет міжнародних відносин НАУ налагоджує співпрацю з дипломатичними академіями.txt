Заголовок: Факультет міжнародних відносин НАУ налагоджує співпрацю з дипломатичними академіями
Дата: 02/11/2023
URL: https://nau.edu.ua/ua/news/2023/11/fakultet-mizhnarodnih-vidnosin-nau-nalagodzhue-spivpratsyu-z-diplomatichnimi-akademiyami.html
==================================================

Декан Факультету міжнародних відносин НАУ Юрій Волошин взяв участь у міжнародному дипломатичному форумі, який відбувся в Азербайджанській дипломатичній академії у місті Баку. Організаторами заходу виступили Дипломатична академія України імені Геннадія Удовенка при МЗС України, Естонська школа дипломатії та Азербайджанська дипломатична академія.
Учасники форуму представляли різні країни, зокрема Азербайджан, Грузію, Молдову, Румунію, Болгарію, Туреччину та Україну. Основною метою події було об'єднання керівників навчальних закладів, які займаються дипломатичною підготовкою, вчених у галузі міжнародних відносин та дипломатів для обговорення актуальних міжнародних тенденцій та їх впливу на професійну підготовку у сфері дипломатії та реалізацію відповідних наукових програм.
Під час зустрічі з ректором-засновником Азербайджанської дипломатичної академії Хафізом Пашаєвим, Юрій Волошин обговорив пріоритети співпраці між університетами, зокрема, можливості розробки спільних навчальних програм. Сторони домовились про проведення спільних наукових конференцій та організацію стажування студентів та викладачів обох навчальних закладів.
Також було досягнуто угоди про зміцнення співпраці з Естонською школою дипломатії та Інститутом дипломатії Республіки Молдова.