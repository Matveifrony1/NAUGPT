Заголовок: 770 здобувачів вищої освіти Факультету компʼютерних наук та технологій отримали дипломи бакалаврів
Дата: 05/07/2024
URL: https://nau.edu.ua/ua/news/2024/7/770-zdobuvachiv-vishchoi-osviti-fakultetu-kompʼyuternih-nauk-ta-tehnologiy-otrimali-diplomi-bakalavriv.html
==================================================

Урочиста церемонія вручення дипломів випускникам Факультету комп’ютерних наук та технологій (ФКНТ) та Факультету кібербезпеки та програмної інженерії (ФКПІ) пройшла в НАУ 3 липня.
268 студентів ФКНТ та 502 студенти ФКПІ отримали свій перший освітній ступінь вищої освіти. Це здобувачі вищої освіти зі спеціальностей прикладна математика (113), інженерія програмного забезпечення (121), комп’ютерні науки (122), комп’ютерна інженерія (123), кібербезпека та захист інформації (125), інформаційні системи та технології (126). Кожен з них — критично важливий для держави, бо саме вони зможуть трансформувати нашу державу у технологічну, дбати про інформаційну безпеку громадян, бізнесу та всієї країни.
Привітав випускників НАУ Міністр з питань стратегічних галузей промисловості України Олександр Камишін. «Сьогодні здобутий вами фах затребуваний як ніколи. Я бачу велику потребу в спеціалістах з програмної інженерії як в Силах оборони, так і в виробничому секторі. Ви маєте змогу не просто реалізувати себе в професії, але й посилити обороноздатність України, працюючи над вдосконаленням або створенням нових зразків озброєння», — сказав міністр.
«Факультет комп’ютерних наук і технологій, який нещодавно об’єднав ФКНТ та ФКПІ, — найбільший факультет університету і один з наших флагманів. Це тут готуються майбутні IT-фахівці, які будуть програмувати БПЛА та загалом розвивати авіабудування, і «білі хакери», які відбиватимуть кібератаки ворогів. НАУ зараз трансформується в найкращий інженерний технічний університет країни і один із найкращих технічних університетів Європи, тож я вдячна кожному випускнику, який разом з нами проходить ці зміни», — з такими словами звернулася до випускників в.о. ректора НАУ Ксенія Семенова.
«Інформаційні технології — це та галузь, за рахунок якої ми зможемо перемогти у війні та розбудувати державу. Сьогодні ми випускаємо бакалаврів, більшість з яких, сподіваюся, повернеться до НАУ вже у статусі студентів магістратури, щоб продовжити навчання. Ми ж зі свого боку працюємо над тим, щоб наші студенти отримали прикладні знання і закріпили їх практичним досвідом у новостворених лабораторіях НАУ та спільно зі компаніями стейхолдерами», — додав в.о. декана Факультету комп’ютерних наук та технологій Андрій Фесенко.