Заголовок: Україна на підсумковому засіданні Комісії з Архітектурної освіти Міжнародної Спілки Архітекторів (EDUCOM-UIA)
Дата: 24/04/2017
URL: https://nau.edu.ua/ua/news/2017/4/ukraina-na-pidsumkovomu-zasidanni-komisii-z-arhitekturnoi-osviti-mizhnarodnoi-spilki-arhitektoriv-(educom-uia).html
==================================================

У Парижі 19-20 квітня 2017 р. відбулося спільне засідання Атестаційної ради та Комісії з архітектурної освіти Міжнародної спілки архітекторів (EDUCOM), членом якої є завідувач кафедри дизайну інтер’єру ННІАП НАУ, віце-президент Національної спілки архітекторів України Олена Павлівна Олійник. До складу EDUCOM входять провідні архітектори і професори архітектурних шкіл усього світу, в тому числі Президент МСА Еса Мохамед, віце-президент ІІ Регіону Деніз Інчедаї та інші.
Це було заключне, підсумкове засідання Комісії, обраної на Конгресі МСА в 2014 р. в Дурбані (ПАР).  За більше ніж два роки спільної роботи Комісія доповнила і внесла деякі зміни в Хартію Архітектурної освіти, зокрема щодо обов’язкового терміну навчання не менше п’яти років, післядипломного стажування та ін.
На цьому засіданні вдруге розглядались питання архітектурної освіти в Україні, а саме заочної її форми, яку запровадили деякі університети,  допускаючи навіть отримання магістерського ступеню для студентів, що не мають спеціалізованої архітектурної освіти на рівні бакалавру, а тільки загальну технічну. Не заперечуючи введення сучасних форм навчання, в тому числі його дистанційної форми, члени Комісії погодились щодо визначення очної форми викладання архітектурних дисциплін як основної. У разі потреби може бути введена дистанційна форма навчання непрофільним предметам, проте архітектурні і пов'язані з нею дисципліни мають вивчатися в присутності і під керівництвом викладача-архітектора. Це питання буде відображене в спільній підсумковій Резолюції EDUCOM.
Розглядалось також клопотання Олени Олійник щодо акредитації українських архітектурних шкіл, зокрема, Інституту Аеропортів НАУ, в системі Міжнародної спілки архітекторів, що дасть змогу випускникам ННІАП НАУ працювати по всьому світу. Ф. Рамос, співдиректор Комісії (Іспанія), підтримав цю позицію і пояснив, що навіть у непрофільному університеті архітектурні спеціальності можуть проходити окрему акредитацію, якщо архітектура є профілюючим предметом. Він запропонував надати всіляку допомогу в підготовці відповідних документів. Нагадаємо, що на сьогоднішній день в Україні не акредитований жоден архітектурний навчальний заклад; з Росії пройшли акредитацію два університети: МАРХІ (Москва) та УДАМА (Єкатеринбург).
Першим кроком до акредитації повинне бути узгодження робочих програм європейських і українських вишів, і допомогою в цьому стане програма подвійного диплому, впроваджена в НАУ. У рамках цієї програми О.П. Олійник провела переговори з Фані Вавілі Цинікас, професором архітектурного факультету Університету Арістотеля в Салоніках, та з Деніз Інчендаї, деканом архітектурного факультету Університету Мистецтв ім. Сінана в Стамбулі, які гаряче підтримали ідею і окреслили шляхи майбутнього співробітництва. Так, було вирішено організувати навесні 2018 р. спільний Конгрес «Transparency (Прозорість)», тема якого дозволить об’єднати містобудівні засади, архітектурні та інтер’єрні рішення, і навіть політичні і соціальні ідеї.
Президент Міжнародної спілки архітекторів Еса Мохамед підкреслив, що він вважає Комісію з архітектурної освіти найважливішою серед всіх комісій МСА, для нього було великою честю працювати тут разом з іншими колегами, і він сподівається, що її робота матиме позитивний відгук в усьому світі. Він ще раз нагадав, що головне завдання архітектурної освіти – виховати персональну відповідальність за створення середовища перебування людей, тому ця галузь роботи архітектора є такою значущою.