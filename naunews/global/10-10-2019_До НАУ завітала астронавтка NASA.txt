Заголовок: До НАУ завітала астронавтка NASA
Дата: 10/10/2019
URL: https://nau.edu.ua/ua/news/2019/10/do-nau-zavitala-astronavtka-nasa.html
==================================================

Сьогодні у Національному авіаційному університеті американська астронавтка Гайдемарі Стефанишин-Пайпер зустрілась зі студентами, викладачами, журналістами та всіма хто цікавиться космосом. Візит зіркової гості відбувся в рамках святкування Всесвітнього тижня космосу за підтримки Посольства США в Україні.
Представляючи гостю, ректор Володимир Ісаєнко, зауважив, що «одним із важливих векторів розвитку університету – зробити космос доступним. Ми створюємо потужну комунікаційну платформу, що об’єднає студентів, викладачів, науковців та видатних представників аерокосмічної сфери міжнародного рівня. Впевнений, що ця зустріч стане безцінним досвідом для майбутніх фахівців аерокосмічної галузі»
Гайдемарі Стефанишин-Пайпер зазначила: «Цим візитом я сподіваюсь надихнути вас вивчати світ інженерії, фізики тощо, можливо серед вас майбутні космонавти. Згадую часи коли була студенткою, тоді навіть і не мріяла бути астронавткою. Я навчалася на інженерному. Проваливши тест на пілота, спробувала знову, і знову і  мене таки відібрали до NASA». Вона розказала про складнощі відбору, тренування на землі, особливості будівництва станції у відкритому космосі. Також Гайдемарі поділилась враженнями від польотів та перебування на Міжнародній космічній станції (МКС), про особливості роботи екіпажу МКС.
Завершуючи виступ, вона сказала, що сьогодні розповіла історію свого  життя, а від молоді залежить якою буде їхня історія. «Вже сьогодні ви повинні визначитись що плануєте робити, яка ваша ціль через 10, 20, 30 років».
Астронавтка відповіла на запитання студентів, провела автограф-сесію та зробила численні фото на згадку.