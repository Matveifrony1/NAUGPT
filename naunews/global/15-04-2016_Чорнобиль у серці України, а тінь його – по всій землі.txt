Заголовок: Чорнобиль у серці України, а тінь його – по всій землі
Дата: 15/04/2016
URL: https://nau.edu.ua/ua/news/2016/4/chornobil-u-serczi-ukraini-a-tin-jogo-–-po-vsij-zemli.html
==================================================

11 квітня 2016 року в Навчально-науковому Юридичному інституті відбулось засідання Центру медіації, тематика якого обрана не випадково. Адже 26 квітня виповниться 30 років від дня страшної техногенної катастрофи та величезної екологічної біди світового масштабу на Чорнобильській АЕС.
Студентка групи ПР-204 Євгенія Нестула у доповіді дослідила причини та непоправні наслідки екологічного, медичного, соціального-економічного характеру катастрофи, перебіг фатальних подій на самій станції, реакцію уряду СРСР та світової спільноти на аварію. Доповідачка зупинилась на прикладах прояву героїзму і мужності учасників ліквідації Чорнобильського техногенного лиха.
Огляд найбільших атомних аварій в країнах світу, причин їх виникнення та наслідків представила студентка групи ПР-201 Катерина Колесник. Вона зазначила, що атомна енергетика широко увійшла в життя людства, забезпечуючи потреби світової економіки у  виробництві електроенергії. Разом з тим, вірогідним є ризик виникнення радіаційних аварій, небезпечних для людей та навколишнього середовища. Катерина зауважила, що науковці закликають людство змінити підходи до економічного розвитку й усвідомити, що досягнення енергетичної незалежності неможливе без зниження енергоспоживання, інакше ядерні катастрофи будуть відбуватися і надалі.
Захід завершився хвилиною мовчання на знак вшанування пам’яті людей, що втратили життя внаслідок атомних техногенних катастроф.
Ознайомитися з доповідями студентів можна в рубриці «Молодь і закон» на сайті Навчально-наукового Юридичного інституту: www.law.nau.edu.ua.