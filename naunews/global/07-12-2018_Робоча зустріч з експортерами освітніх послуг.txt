Заголовок: Робоча зустріч з експортерами освітніх послуг
Дата: 07/12/2018
URL: https://nau.edu.ua/ua/news/1/12/robocha-zustrich-z-eksporterami-osvitnih-poslug.html
==================================================

Підбиття підсумків набору іноземних студентів на різні форми навчання у 2018–2019 навчальному році – головна мета робочої зустрічі ректора Володимира Ісаєнка з експортерами освітніх послуг, які є партнерами Університету.
Ректор поінформував гостей про позитивні тенденції щодо зростання кількості іноземних студентів за останні роки. Окрім того, експортери довідались про досягнення та плани Університету, зокрема: відкриття Україно-китайського аерокосмічного інституту інноваційних технологій у місті Ханчжоу (КНР); створення Міжнародного центру підготовки пілотів на базі НАУ; участь делегації НАУ у Другому Всесвітньому Саміті ІКАО «Нове покоління авіаційних спеціалістів» (NGAP/2), де під егідою ІКАО заплановано створення «Асоціації авіаційних університетів ALICANTO».
Гості, в свою чергу, висловили свої думки та побажання щодо подальшої співпраці. Також були визначені певні проблеми, які виникають в процесі роботи та шляхи їх вирішення.
Почесними відзнаками університету – грамотами «Лідера експортерів освітніх послуг» відзначили фірми-партнери «СтудМір», «ЕІРПОУЯ», «Адванта» та «Меросстар».
За результатами зустрічі прийнято рішення створити «Асоціацію експортерів освітніх послуг» на базі Університету, яка стане підґрунтям для подальшої плідної співпраці та розвитку міжнародного співробітництва.