Заголовок: Міжнародний дитячий центр «Артек» гостинно зустрів НАУ
Дата: 07/05/2018
URL: https://nau.edu.ua/ua/news/1/5/mizhnarodniy-dityachiy-tsentr-artek-gostinno-zustriv-nau.html
==================================================

27 квітня 2018 р. за сприянням ректора В. Ісаєнка Навчально-науковий інститут неперервної освіти забезпечив участь Національного авіаційного університету в «ярмарку професій», що відбувався у Міжнародному дитячому центрі «Артек» у Пущі-Водиці. Модератор заходу – Київський міський центр зайнятості.
Щира атмосфера заходу залишила у співробітників університету теплі враження та відчуття затишку, справжнього комфорту та цікавого відпочинку, які держава належним чином забезпечує школярам із різних куточків нашої країни. Учасниками «ярмарку професій» стали близько 600 учнів 8–11 класів, для яких науковці НАУ провели майстер-класи та презентували діяльність вишу.
Заступник директора з навчальної роботи ННІНО С. Черіпко привітав учасників та передав щирі слова вітання від ректора В. Ісаєнка і колективу університету та презентував діяльність навчального закладу. Відвідувачів цікавила історія університету, його сьогодення, особливості організації навчально-виховного та наукового процесу, вивчення іноземних мов, міжнародне співробітництво та програми, організація дозвілля та соціальні програми для студентів, як отримати другий диплом, різні форми навчання, умови навчання на кафедрі військової підготовки.
Учнів запросили на підготовку до ЗНО, День відкритих дверей (09.06.2018), до участі у безкоштовних освітніх проектах: «Літня школа–2018» (4–13.06.2018) та «Пробне ЗНО–2018» (09.06.2018). перелічені заходи сприятимуть правильному професійному вибору абітурієнтів, адаптації до навчання у виші, якісним результатам ЗНО.
Докладні індивідуальні консультації щодо вступу до НАУ надала старшокласникам заступник керівника консультаційного центру С. Вернигора, ознайомивши із Правилами прийому до НАУ та особливостями вступної кампанії–2018.
Справжнє захоплення виявили учні до майстер-класів: «Експериментальна хімія» (керівник – асистент кафедри хімії та хімічної технології ННІЕБ С. Примаченко) і «Електроніка та робототехніка» (керівник – старший викладач кафедри електроніки ННІАЕТ, к. т. н. Д. Навроцький). Для учасників, яких цікавило навчання за спеціальністю «Авіоніка», доцент кафедри авіоніки ННІАЕТ О. Варченко провів змістовну профорієнтаційну роботу.
Організатори заходу – Київський міський центр зайнятості та Міжнародний дитячий центр «Артек» подякували представникам університету за високий рівень проведеної профроботи з учнівською молоддю і вручили ПОДЯКИ ректору НАУ В. Ісаєнку та директору ННІНО Н. Мурановій.
Тож немає сумніву, що наш університет і в подальшому залучатиме до навчання кращу та обдаровану учнівську молодь нашої держави!