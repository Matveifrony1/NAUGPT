Заголовок: Архітектурні кадрові жнива у ННІАП
Дата: 10/02/2016
URL: https://nau.edu.ua/ua/news/2016/2/arxitekturni-kadrovi-zhniva-u-nniap.html
==================================================

9 лютого 2016 року у Навчально-науковому інституті Аеропортів розпочалася атестація випускників денного навчання освітньо-кваліфікаційних рівнів «Спеціаліст», «Магістр» у формі захисту дипломних проектів та дипломних робіт зі спеціальності 7/8.06010203 «Дизайн архітектурного середовища».
Головою екзаменаційної комісії був призначений відомий фахівець у галузі архітектури і містобудування, завідувач кафедри дизайну архітектурного середовища Київського національного університету будівництва і архітектури, доктор архітектури, професор Віктор Тімохін. До складу комісії також увійшли Ю. Дорошенко, завідувач кафедри архітектури, доктор технічних наук, професор; О. Лапенко, професор кафедри архітектури, доктор технічних наук, професор; О. Трошкіна, завідувач кафедри основ архітектури та дизайну, кандидат архітектури, доцент; С. Буравченко, доцент кафедри містобудування, кандидат архітектури, доцент. Секретар комісії – О. Осипенко, завідувач лабораторії кафедри архітектури.
Незважаючи на скрутну економічну та складну соціально-політичну ситуацію в Україні, студенти-дипломники відповідально поставилися до своєї кваліфікаційної атестації та на високому науково-практичному рівні підготували дипломні роботи та дипломні проекти.
Захисти дипломних робіт і дипломних проектів випускників ННІАП триватимуть по 12 лютого 2016 року. Запрошуємо усіх до виставкової зали ННІАП (ауд. 8.002), де під час захистів можна ознайомитися з науковими та творчими ідеями студентів у сфері архітектури та містобудування.