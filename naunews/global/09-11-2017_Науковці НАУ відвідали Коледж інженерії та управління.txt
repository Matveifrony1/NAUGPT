Заголовок: Науковці НАУ відвідали Коледж інженерії та управління
Дата: 09/11/2017
URL: https://nau.edu.ua/ua/news/2017/11/naukovtsi-nau-vidvidali-koledzh-inzhenerii-ta-upravlinnya.html
==================================================

7 листопада 2017 року розпочалася активна профорієнтаційна робота викладачів випускових кафедр НАУ з випускниками вищих навчальних закладів ІІ–ІІІ рівнів акредитації. Перша зустріч відбулася з випускниками Коледжу інженерії та управління НАУ, кращі з яких щороку продовжують подальше навчання в Національному авіаційному університеті. Представляли НАУ на заході НН Інститут неперервної освіти та кафедра радіоелектронних пристроїв та систем НН Інституту аеронавігації.
З 70 майбутніми вступниками обговорювалася низка важливих питань, а саме: перелік спеціальностей та спеціалізацій, за якими здійснюється підготовка фахівців, новації Умов вступу до ВНЗ у 2018 році; порядок зарахування за державним замовлення на ІІ, ІІІ курси; визначення академічної різниці з навчальних дисциплін при вступі до університету; особливості підготовки офіцерів запасу на військовій кафедрі; переваги заочної форми навчання та можливість паралельно отримати другу вищу освіту в університеті; перспективи навчання англійською мовою.
Майбутніх студентів цікавили і міжнародні наукові, освітні проекти та програми, організація студентського дозвілля та самоврядування.
Були серед присутніх і бажаючі вступати на І курс НАУ, яким запропонували пройти якісну підготовку до ЗНО на підготовчому відділенні громадян України, де є можливість отримати додаткові бали до загального рейтингу при вступі.
По завершенню зустрічі студентів коледжу запросили на День відкритих дверей 2 грудня 2017 року, екскурсійну програму до університету, щоб здійснити остаточний професійний вибір ВНЗ та переконатися у професіоналізмі науковців, які завжди готові допомогти стати висококласними фахівцями.