Заголовок: Суддя Київського апеляційного суду провела для студентів-правників НАУ майстер-клас щодо особливостей розгляду справ про визнання правочинів недійсними
Дата: 07/04/2023
URL: https://nau.edu.ua/ua/news/2023/4/suddya-kiivskogo-apelyatsiynogo-sudu-provela-dlya-studentiv-pravnikiv-nau-mayster-klas-shchodo-osoblivostey-rozglyadu-sprav-pro-viznannya-pravochiniv-nediysnimi.html
==================================================

31 березня 2023 року суддя Київського апеляційного суду Галина Мостова для здобувачів вищої освіти 2 курсу Юридичного факультету освітнього ступеня «бакалавр» провела в режимі онлайн майстер-клас щодо особливостей розгляду справ про визнання правочинів недійсними (оспорюваних правочинів) та поділилася судовою практикою з даної проблематики.
Суддя звернула увагу студентів на особливості розгляду справ про визнання окремих договорів недійсними, зокрема, договорів оренди земельної ділянки, найму будівлі або капітальної споруди, кредитних договорів, ліцензійних договорів і інших, адже в суді дуже часто виникають проблеми, пов’язані з наданням доказів по даній категорії справ. «Проблемні моменти виникають і щодо застосування законодавства, яке на момент розгляду справи уже втратило чинність, але діяло, коли такі договори укладалися. На практиці таких випадків існує доволі багато. Також виникають проблеми, пов’язані з розглядом справ щодо електронних правочинів (договорів, укладених у мережі Інтернет), розуміння того, чим насправді є договір, укладений в електронній формі, а також чим такий договір відрізняється від договору, укладеного у письмовій формі, засканованого та надісланого контрагенту за допомогою електронної пошти. Проблематика електронних договорів породжує низку запитань. Яку юридичну силу мають такі договори? Яке їх доказове значення у випадку виникнення спорів між їх сторонами? Як українські суди мають розцінювати електронні договори?», зауважила пані Галина.
Під час заняття Галина Мостова поділилася зі студентами досвідом своєї практичної діяльності щодо розгляду справ у сфері цивільного судочинства, зазначивши, що одним із головних факторів у роботі судді є індивідуальний підхід до кожної справи. Саме цей принцип є визначальним у роботі органів судової гілки влади.
Підбиваючи підсумки, учасники заходу дійшли висновку щодо необхідності подальшого підвищення рівня правової обізнаності щодо захисту прав осіб у разі їх порушення та виховання культури поваги до права загалом і у сфері цивільного права, зокрема.