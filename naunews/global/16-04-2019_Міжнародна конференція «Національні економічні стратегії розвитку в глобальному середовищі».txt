Заголовок: Міжнародна конференція «Національні економічні стратегії розвитку в глобальному середовищі»
Дата: 16/04/2019
URL: https://nau.edu.ua/ua/news/2019/4/mizhnarodna-konferentsiya-natsionalni-ekonomichni-strategii-rozvitku-v-globalnomu-seredovishchi.html
==================================================

Кафедра міжнародних економічних відносин і бізнесу Факультету міжнародних відносин провела щорічна міжнародну науково-практичну конференцію «Національні економічні стратегії розвитку в глобальному середовищі».
З вітальним словом до присутніх звернулись декан Факультету Юрій Волошин та завідувач кафедри міжнародних економічних відносин і бізнесу Світлана Сіденко.
У роботі конференції взяли участь відомі науковці з України, Грузії, Латвії, Франції, викладачі НАУ та інших ЗВО України, аспіранти та студенти.
На конференції виступили: Президент Асоціації економістів-міжнародників, Віце-президент АН ВШ України Антон Філіпенко з фундаментальною доповіддю про питання економічної логіки. Жваву дискусію викликала доповідь Посла з особливих доручень по Близькому Сходу, Надзвичайного та Повноважного Посла України в Сінгапурі (2006-2009 рр.), Надзвичайного та Повноважного Посла України в Брунеї Даруссалам (2008-2009 рр.) Віктора Маштабея щодо унікальності Сінгапуру.
Актуальній проблемі необхідності нової економічної політики в Україні присвячено виступ старшого наукового співробітника Інституту економіки, радника Українського кредитно-банківського Союзу Георгія Сігуа; провідний науковий співробітник відділу досліджень соціальних ризиків у сфері зайнятості Інституту демографії та соціальних досліджень імені М.В. Птухи Національної академії наук України Лідія Ткаченко розповіла про світовий досвід регулювання заробітної плати; провідний експерт соціальних і гендерних програм Центру політичних та економічних досліджень ім. О. Разумкова Ольга Піщуліна про проблему соціально-економічних наслідків трудової міграції для України.
Змістовними та цікавими були доповіді: доцентів кафедри міжнародних економічних відносин Київського національного торговельно-економічного університету Галини Студінської («Стратегія бренд-орієнтованого розвитку країни») та Володимира Студінського («Екологізація виробництва у системі євроінтеграції України»), доцента кафедри світового господарства і міжнародних економічних відносин Інституту міжнародних відносин Київського національного університету імені Тараса Шевченка Олексія Чугаєва («Зовнішня заборгованість в економіках різної величини») та старшого наукового співробітника Державної установи «Інститут економіки природокористування та сталого розвитку Національної академії наук України» Дмитра Клинова («Євроінтеграційний напрям сталого просторового розвитку України на засадах публічно-приватного партнерства»).
Наукові ідеї щодо проблематики світового господарства і міжнародних економічних відносин, які були озвучені під час роботи конференції, стануть темами майбутніх наукових досліджень.