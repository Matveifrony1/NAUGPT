Заголовок: Фахівці Мін'юсту провели воркшоп для студентів НАУ
Дата: 26/06/2023
URL: https://nau.edu.ua/ua/news/2023/6/fahivtsi-minyustu-proveli-vorkshop-dlya-studentiv-nau.html
==================================================

14 червня 2023 року начальником Управління у сфері державної реєстрації актів цивільного стану та проставлення апостиля Міністерства юстиції України Іриною Дубиківською для студентів 1 курсу Юридичного факультету проведено воркшоп на тему «Актуальні проблеми захисту прав громадян в умовах правового режиму воєнного стану. Особливості державної реєстрації актів цивільного стану та проставлення апостиля».
Відкрив зустріч декан факультету Володимир Нікітін, який представив гостю та наголосив на важливості вивчення актуальних питань захисту прав громадян в умовах правового режиму воєнного стану та діяльності органів державної влади, зокрема, управління у сфері державної реєстрації актів цивільного стану та проставлення апостиля Міністерства юстиції України, яке відповідно до своїх повноважень виконує покладені на нього функції на принципах верховенства права, забезпечення дотримання прав і свобод людини та громадянина, законності, відкритості, прозорості, відповідальності, підзвітності, професійності та постійного удосконалення.
Під час воркшопу пані Ірина розповіла студентам про діяльність Управління у сфері державної реєстрації актів цивільного стану та проставлення апостиля, яке у межах своїх повноважень забезпечує виконання завдань щодо реалізації державної політики у сфері державної реєстрації актів цивільного стану, серед яких: державна реєстрація народження, смерті, шлюбу; розірвання шлюбу за спільною заявою подружжя, яке не має дітей; зміна імені; внесення змін до актових записів цивільного стану, їх поновлення та анулювання тощо. Особливо студентів зацікавили приклади із практичної діяльності управління та особливості його роботи в умовах правового режиму воєнного стану.
На завершення заходу завідувач кафедри теорії та історії держави і права Олена Макеєва висловила слова вдячності за цікавий матеріал та цінні поради для майбутніх правників і запросила Ірину Дубиківську та її колег до співпраці у подальших наукових заходах та під час проходження фахової ознайомлювальної практики студентами.