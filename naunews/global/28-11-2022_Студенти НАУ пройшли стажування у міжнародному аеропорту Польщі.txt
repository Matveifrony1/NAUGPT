Заголовок: Студенти НАУ пройшли стажування у міжнародному аеропорту Польщі
Дата: 28/11/2022
URL: https://nau.edu.ua/ua/news/2022/11/studenti-nau-proyshli-stazhuvannya-u-mizhnarodnomu-aeroportu-polshchi.html
==================================================

Вісім студенток кафедри технологій аеропортів АКФ НАУ з 14 по 18 листопада пройшли стажування у міжнародному аеропорту ім. Фридерика Шопена (м. Варшава, Польща).
Стажування проводилось в рамках програми «CONNECTING EASTERN EUROPE INITIATIVE - Program for Students», яку ініціювали для українських студентів Державне підприємство «Польські аеропорти» та хендлінгова компанія «Welcome Airport Services».
Студенти ознайомились з інфраструктурою аеропорту, роботою аеродромної, орнітологічної та аварійно-рятувальної служб аеропорту, організацією наземного хендлінгу компанії «Welcome Airport Services», обслуговуванням авіапасажирів та обробкою їх багажу, технічним обслуговуванням бізнес-авіації, пройшли базовий авіаційний тренінг відповідно до вимог ІАТА, ознайомились з історичними та культурними місцями Варшави.
Також для студентів був організований прийом у Міністерстві фондів та регіональної політики, де відбулася зустріч із заступником міністра Марціном Горалою, президентом та керівництвом компанії «Welcome Airport Services», представниками Державного підприємства «Польські аеропорти» (PPL), представниками ІАТА та Євроконтролю. На прийомі був присутній перший секретар посольства України в Польщі Максим Музичко.
По закінченню, студенти отримали кваліфікаційні сертифікати ІАТА «AVIATION BASICS».
Стажування студентів у Польщі відбулося за сприяння Асоціації «Аеропорти України» ЦА, яка має партнерські зв’язки з ДП «Польські аеропорти», яка працює задля інтеграції нашої держави до європейської спільноти.