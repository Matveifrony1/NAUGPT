Заголовок: Кошторис НАУ поповнився на 10 мільйонів гривень
Дата: 27/04/2018
URL: https://nau.edu.ua/ua/news/1/4/koshtoris-nau-popovnivsya-na-10-mlngrn.html
==================================================

Національний авіаційний університет отримав з держбюджету 10 млн. грн. на капітальні видатки.
Чергове надходження державних коштів НАУ стало можливим завдяки цілеспрямованій, систематичній роботі керівництва університету над оновленням матеріально-технічної бази університету.
Отримані кошти дозволять вирішити найактуальніші питання планового ремонту приміщень, закупити дороге обладнання у  відповідності до «Стратегії сталого інноваційного розвитку НАУ на 2018-2023 роки». Частину коштів планується спрямувати на облаштування і поліпшення інфраструктури НАУ, зокрема на освітлення фасадної частини головного корпусу, ремонт вхідної групи.
Приємно, що надходження коштів відбулося напередодні святкування 85-річчя НАУ. Це чудова можливість здійснити багато чого із задуманого. Корпуси університету не ремонтувалися впродовж тривалого часу, проте зараз завдяки систематичній роботі керівництва вишу крок за кроком це масштабне завдання вирішується.
Так, нещодавно завершився ремонт гуртожитків № 7 та № 9, ведеться поточний ремонт окремих аудиторій та службових приміщень, кількох інфраструктурних об’єктів. Разом з тим, попри значні господарські витрати, керівництву НАУ вдається забезпечувати своєчасну виплату заробітної плати, відзначати кращих працівників, заохочувати вчених, щомісячно преміювати та виплачувати надбавки. Приміром, заробітна плата працівникам НАУ за квітень 2018 року також нарахована з урахуванням всіх надбавок, у тому числі обов’язкових надбавок та доплат за вислугу років, вчене звання, науковий ступінь, які будуть виплачені у встановлені законом терміни.
Завдяки отриманим коштам буде прискорено і реалізацію діючих проектів, зокрема «Вища освіта. Енергоефективність та сталий розвиток» (очікуваний бюджет – понад 300 млн. грн.), націленого на ефективне використання енергоресурсів та «Термомодернізація приміщень НАУ шляхом укладання ЕСКО-договорів» (очікувана економія витрат на опаленні та освітленні до 25–35%).
Раніше повідомлялося, що Вчена рада НАУ затвердила фінансовий звіт за 2017 рік і бюджет на 2018 рік.