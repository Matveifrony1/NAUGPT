Заголовок: НАУ відвідала делегація з Литви
Дата: 16/01/2017
URL: https://nau.edu.ua/ua/news/2017/1/nau-vidvidala-delegatsiya-z-litvi.html
==================================================

11 січня 2017 року Національний авіаційний університет відвідала група фахівців з Литви, до якої входили ректор Балтійської авіаційної академії Сергій Варнавський та його заступник Вацловас Разгайміс. Академія готує пілотів, авіадиспетчерів, а також авіаційних інженерів за спеціальностями «авіамеханіка», «авіаелектроніка» та «авіаційна автоматика». Литовських фахівців вже давно цікавить співпраця з Національним авіаційним університетом. Адже саме наш ВНЗ – єдиний в Україні, що готує пілотів цивільної авіації, а також диспетчерів управління повітряним рухом, диспетчерів координаційних центрів пошуку і рятування, фахівців по забезпеченню польотів, з технічного обслуговування та діагностики літаків. Гості з балтійської країни зацікавлені у створенні спільного проекту з українськими фахівцями. Так, вони запропонували сприяти навчанню наших пілотів і отриманню ними сертифікату IATA, що дає право здійснювати організацію авіаперевезення вантажів, у тому числі, небезпечних. А литовські фахівці могли б отримувати в Україні сертифікат ІКАО, що видається державним інспекторам з безпеки польотів та льотної придатності повітряних суден. - Ми зацікавлені у співробітництві, - сказав гостям з Литви в.о. ректора НАУ Володимир Ісаєнко. – Адже ми маємо найсучасніше обладнання на базі Кропивницької льотної академії Національного авіаційного університету. Це і власні аеродроми, тренажерні комплекси, і авіаційна техніка, і багато іншого. До речі, льотна академія володіє також унікальними методиками навчання, що враховують психофізіологічні якості курсантів, їхній фізичний та інтелектуальний розвиток. Взагалі у Європі існує досить небагато центрів, де навчають висококласних фахівців цивільної авіації. Та навіть серед них НАУ має велику перевагу – навчання коштує значно дешевше ніж у Західній Європі та країнах Балтії. І це також приваблює потенційних європейських партнерів. Останнім часом ВНЗ значно активізував співробітництво із закордонними фахівцями. Так, нещодавно була досягнута домовленість з іспанською компанією про створення спільного підприємства з виробництва конвертопланів. А щодо візиту литовської делегації – треба відмітити, що це не перша спроба налагодити співпрацю з НАУ. І ось нарешті наріжний камінь майбутньої співпраці закладено.