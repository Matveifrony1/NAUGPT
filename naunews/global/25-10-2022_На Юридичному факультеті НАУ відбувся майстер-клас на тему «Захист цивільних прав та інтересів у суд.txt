Заголовок: На Юридичному факультеті НАУ відбувся майстер-клас на тему «Захист цивільних прав та інтересів у суді»
Дата: 25/10/2022
URL: https://nau.edu.ua/ua/news/2022/10/na-yuridichnomu-fakulteti-nau-vidbuvsya-mayster-klas-na-temu-zahist-tsivilnih-prav-ta-interesiv-u-sudi.html
==================================================

Нещодавно суддя Полтавського районного суду, кандидатка на посаду судді Вищого суду з питань інтелектуальної власності (IP-суду) Стелла Цибізова провела для здобувачів вищої освіти 2-го курсу освітнього ступеня «бакалавр» Юридичного факультету майстер-клас щодо захисту цивільних прав та інтересів у суді, створення Вищого суду з питань інтелектуальної власності (IP-суду) в Україні, використання іноземного досвіду роботи спеціалізованих судових установ.
Суддя зазначила, що Україна має враховувати міжнародний досвід роботи судових інстанцій, а також перейняти досвід діяльності Вищого суду з питань інтелектуальної власності (IP-суду), зокрема, США та країн Європи. Одним із найбільш вдалих європейських прикладів функціонування спеціалізованого суду у сфері права інтелектуальної власності пані Стелла вважає саме досвід Федерального патентного суду Німеччини, що може певною мірою бути адаптовано до українських реалій.
«В Україні, на відміну від інших країн, відсутній досвід роботи ІР-суду – судової установи, що спеціалізується на розгляді спорів у сфері прав інтелектуальної власності. Завдяки прогресивному підходу законодавця Вищий суд з питань інтелектуальної власності розглядатиме спори щодо усіх прав інтелектуальної власності яким за законодавством України надано правову охорону, за умови, що такі спори підлягають розгляду за правилами господарського судочинства», - зауважила суддя.
Під час заняття Стелла Цибізова також поділилася зі студентами досвідом своєї практичної діяльності щодо розгляду справ у сфері цивільного судочинства, а також досвідом, який вона отримала в результаті міжнародного стажування суддів у США та Германії.
Підсумовуючи, учасники заходу дійшли висновку щодо необхідності створення Вищого суду з питань інтелектуальної власності в Україні, а також подальшого підвищення рівня правової обізнаності у сфері захисту цивільних прав на результати інтелектуальної, творчої діяльності тощо.