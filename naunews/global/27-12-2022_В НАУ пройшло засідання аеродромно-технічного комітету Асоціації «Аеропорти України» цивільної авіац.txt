Заголовок: В НАУ пройшло засідання аеродромно-технічного комітету Асоціації «Аеропорти України» цивільної авіації
Дата: 27/12/2022
URL: https://nau.edu.ua/ua/news/2022/12/v-nau-proyshlo-zasidannya-aerodromno-tehnichnogo-komitetu-asotsiatsii-aeroporti-ukraini-tsivilnoi-aviatsii.html
==================================================

21 грудня 2022 року у Національному авіаційному університеті відбулося засідання аеродромно-технічного комітету Асоціації «Аеропорти України» цивільної авіації, в роботі якого взяли участь представники Факультету архітектури, будівництва та дизайну (ФАБД) НАУ – декан Віктор Карпов, завідувач кафедри комп’ютерних технологій будівництва та реконструкції аеропортів (КТБРА) Олександр Лапенко, професор кафедри КТБРА Олександр Степанчук, доценти кафедри КТБРА Галина Агєєва та Олександр Дубик, а також заступник директора Навчально-наукового інституту неперервної освіти НАУ Микола Шинкарчук.
В умовах безперервних повітряних тривог, перебоїв у енергопостачанні захід відбувся у режимі оф лайн під керівництвом Президента асоціації Петра Липовенка за участю представників Міністерства оборони України, ДП «Антонов», міжнародних аеропортів «Київ», «Хмельницький», Інституту «Укрдорпроект», ДП «Дорожній науково-технічний центр (Дорцентр)», ТОВ «Уніпром», страхової компанії «Брокбізнес».
Присутні обговорили проблеми відновлення порушених під час воєнних подій складових аеродромних комплексів; впровадження сучасних технологій, обладнання та матеріалів для будівництва, ремонту та експлуатації аеродромів, тощо.
Фахівці ФАБД презентували результати заключного етапу розроблення проєкту державних будівельних норм (ДБН «Споруди транспорту. Аеродроми»; основні положення нової освітньо-професійної програми «Проєктування, будівництво та експлуатація аеродромів» першого (бакалаврського) рівня вищої освіти.
Заступник директора Навчально-наукового інституту неперервної освіти НАУ Микола Шинкарчук надав інформацію про основні програми та умови підвищення кваліфікації авіаційних спеціалістів. Фахівці ТОВ «Уніпром» представили технології, матеріали та обладнання для ремонтних робіт та утримання аеродромних покриттів. Представники ДП «Дорцентр» на території НАУ продемонстрували роботу обладнання НWD, призначеного для оперативного визначення несної спроможності дорожніх та аеродромних покриттів. Крім того, було досягнуто домовленності щодо залучення Асоціації «Аеропорти України» цивільної авіації до популяризації результатів її науково-технічної діяльності на сторінках нового журналу ФАБД «Airport Planning, Construction and Maintenance Journal».