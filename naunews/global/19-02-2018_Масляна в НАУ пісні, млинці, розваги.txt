Заголовок: Масляна в НАУ: пісні, млинці, розваги
Дата: 19/02/2018
URL: https://nau.edu.ua/ua/news/1/2/maslyana-v-nau-pisni-mlintsi-rozvagi.html
==================================================

У неділю, 18 лютого, на свято Масляни в НАУ відбулися справжні народні гуляння в кращих національних традиціях.
Святкування проводів зими ініціювали профспілки та актив студентського самоврядування. Організатори заходу підготували веселу розважально-музичну програму, різноманітні конкурси для дорослих і дітей, а також торгівельні ятки з чаєм, тістечками,  шашликами, та головним смаколиком свята – млинцями.
Свою ятку із власноруч спеченими млинцями виставили й студенти НАУ.
- Свіженькі млинці ми напекли нині вранці, - розповідає членкиня студради студентського містечка Крістіна Щербина, - зібралися хлопці і дівчата з трьох гуртожитків, заколотили тісто та швиденько приготували головну страву сьогоднішнього свята.
Слід відзначити, що до кулінарного завдання наші студенти підійшли досить креативно – вони приготували  дуже смачні і різнокольорові млинці: червоні, жовті та зелені. Результат їхньої творчості прийшовся до смаку їх колегам та гостям свята, духмяні стосики млинців  розібрали ледь не за півгодини.
Окрім студентів та викладачів, на проводи зими в НАУ завітали мешканці столиці та майбутні абітурієнти нашого вишу, котрі дізналися про захід під час Дня відкритих дверей. Вони отримали чудову можливість подивитися на життя нашого вишу у неформальній обстановці, поспілкуватися з в.о.ректора Володимиром Ісаєнком, викладачами та своїми майбутніми колегами. І вони не пошкодували про це: окрім спілкування на них чекали гарні музичні композиції у виконанні духового оркестру університету, запальні пісні від гурту «Водограй» та жартівливі конкурси з призами, подарували всім багато теплих емоцій у цей морозяний день.
Активну участь в організації Масляної в НАУ взяв колектив нашого ЦКМ . Центр Культури та Мистецтв майстерно оформив територію в тематичному стилі, наповнив програму чудовим технічним супроводом, організував студентів до підготовки заходу. Також вагомий внесок в створення свята зробила ППОСА НАУ.
Прес-служба НАУ