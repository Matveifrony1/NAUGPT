Заголовок: На Факультеті лінгвістики та соціальних комунікацій провели благодійний ярмарок «Сила Єдності»
Дата: 08/02/2024
URL: https://nau.edu.ua/ua/news/2024/2/na-fakulteti-lingvistiki-ta-sotsialnih-komunikatsiy-proveli-blagodiyniy-yarmarok-sila-ednosti.html
==================================================

5 лютого 2024 року
, напередодні Дня факультету, студентська рада та Товариство молодих учених ФЛСК за підтримки адміністрації факультету організували
благодійний ярмарок  «Сила Єдності»
. До заходу активно долучилися студенти, викладачі та співробітники факультету. Окремо висловлюємо подяку в.о. проректора з гуманітарної політики та інновацій
Марині Петченко
та відділу по роботі зі студентами НАУ за сприяння цій студентській ініціативі та безпосередню участь у ярмарку.
Кожен охочий мав змогу зробити свій внесок у добру справу: тістечка, печиво, пироги, вироби з бісеру, сувеніри, світшоти з факультетською символікою — усе це власноруч виготовили організатори ярмарку.
Усі зібрані під час ярмарку кошти підуть на матеріали для пошиву одягу військовим, який з любов'ю шиють волонтерки з Гостомеля та Бучі
«Незламні чаклунки»
. На сьогодні вони одягли близько 1000 військових. «Чаклунки» шиють балаклави, шапки, форму, флісові кофти, термобілизну, а також забезпечили наших воїнів шкарпетками, смаколиками та іншими необхідними речами.
Благодійний ярмарок ФЛСК виявився не лише чудовою нагодою для студентів проявити творчість та підтримку, а й важливим кроком у зміцненні єдності факультетської спільноти навколо великої справи підтримки Захисників України.
Висловлюємо щиру вдячність кожному, хто долучився до цієї благородної ініціативи. Поки ми єдині — ми незламні! Віримо в наших воїнів і у Перемогу!