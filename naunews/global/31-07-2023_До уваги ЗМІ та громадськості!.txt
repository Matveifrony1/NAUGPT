Заголовок: До уваги ЗМІ та громадськості!
Дата: 31/07/2023
URL: https://nau.edu.ua/ua/news/2023/7/do-uvagi-zmi-ta-gromadskosti.html
==================================================

Як стало відомо з повідомлення у соціальних мережах МОН, міністр освіти і науки Оксен Лісовий підписав наказ про оголошення догани ректору Національного авіаційного університету Максиму Луцькому.
Підставою для догани стало нібито порушення законодавства про освіту та вимог контракту.
«Зокрема, щорічний звіт керівника ЗВО повинен містити інформацію про рівень досягнення цільових показників діяльності закладу, визначених контрактом. У звіті ректора НАУ такої інформації не було», - стверджувалося у фейсбук-дописі МОН.
Разом з тим, про які саме «порушення» йдеться, наразі не відомо, аргументів та мотивів такого рішення Кадровою комісією МОН до цього часу НАУ не надано.
Серед іншого, з дискусій у соціальних мережах та заяв деяких експертів на тему оголошеної догани ректору НАУ, можна припустити, що до «порушень» цільових показників діяльності університету МОН нібито були віднесені результати із залучення на навчання в НАУ іноземних студентів. І якщо така інформація відповідає дійсності, то відповідна позиція МОН стосовно будь-якого українського університету не витримує жодної критики. Оскільки в Україні триває повномасштабна війна, яка з об’єктивних та безпекових питань унеможливлює збільшення кількості іноземних студентів в нашій державі.
Разом з тим, попри виклики війни, ректором НАУ за період з 24 лютого 2022 року і до сьогодні, було укладено низку договорів про співпрацю з іноземними вищими навчальними закладами. Підсумками такої роботи стала реалізація значної кількості міждержавних науково-освітніх проєктів,
навчання студентів НАУ у Японії
, старт програми з
навчання студентів НАУ — пілотів цивільної авіації — у Чехії
(за фінансової підтримки Уряду Чехії, загальний розмір якої 1 млн євро) тощо.
Крім того, в Україні діє воєнний стан, і можливості виконання будь-яких КРІ усіма закладами вищої освіти країни, не можуть наразі бути оцінені об’єктивно. Тим паче якщо аргументи НАУ стосовно звіту про роботу ректора за минулий рік членами кадрової комісії МОН навіть не були заслухані.
Наголошуємо, що у щорічному звіті ректором НАУ Максимом Луцьким була надана вичерпна інформація про результати роботи й рівні досягнення цільових показників діяльності закладу, визначених контрактом. Жодних порушень, як і порушень трудової дисципліни, ректором НАУ допущено не було.
Наказ МОН «Про застосування дисциплінарного стягнення до ректора Національного авіаційного університету» буде оскаржено у судовому порядку.
Адміністрація НАУ засуджує мотивовані спроби дестабілізації роботи будь-яких закладів вищої освіти в Україні, які працюють в умовах війни, забезпечують належний рівень освітніх послуг, а також посідають сьогодні у рейтингах популярності серед абітурієнтів (за кількістю поданих ними заяв) провідні позиції.
Національний авіаційний університет, за попередніми даними ЄДЕБО, наразі входить у ТОП-5 українських ЗВО (ТОП-3 столичних) за кількістю поданих заяв вступників, допущенних до конкурсу.