Заголовок: Український Ікар
Дата: 12/04/2017
URL: https://nau.edu.ua/ua/news/2017/4/ukrainskiy-ikar.html
==================================================

Цього року світова громадськість відзначає 140-у річницю від дня народження видатного інженера, винахідника, теоретика і  практика військово-повітряного флоту, першого українського льотчика Лева Макаровича Мацієвича. З цієї нагоди в читальному залі Науково-технічної бібліотеки НАУ відбулися презентація книги «Небо Левка Мацієвича» та тематичний вечір «Український Ікар». Упорядкував книгу письменник Володимир Кобзар, а передмову написав професор університету «Києво-Могилянська академія» Володимир Панченко.
Участь у заході взяв в. о. ректора Національного авіаційного університету Володимир Ісаєнко. Він привітав присутніх, подякував авторам і відзначив, що презентація книги в НАУ символічно припала на переддень Всесвітнього дня авіації та космонавтики.
«Незважаючи на те, що довгий час ім’я Левка Мацієвича було забуте, студенти Національного авіаційного університету мають його знати і пам’ятати. І надихатися на нові звершення прикладом видатного авіатора»,
– зазначив Володимир Ісаєнко.
Презентуючи «Небо Левка Мацієвича», Володимир Панченко розповів, що книга, по суті, є перевиданням «Сборника памяти Л. М. Мациевича» 1912 року, доповненим спогадами, деякими листами та фотоматеріалами. А упорядник видання Володимир Кобзар відзначив, що унікальність книги полягає в розкритті багатопланової натури авіатора: будучи талановитим корабельним інженером, суднобудівником, автором проектів кораблів, підводних човнів, протимінних заслонів та морських аеропланів, Левко Макарович знаходив час і для громадської та політичної діяльності. Наприклад, він один із засновників першої української партії – Революційної партії України (РУП). І можливо, саме з політичних мотивів його ім’я стільки років замовчувалось.
«Сьогодні ми маємо шанувати імена піонерів авіації, в тому числі, й Левка Мацієвича. Це люди, що мали ключі від неба і відкрили його для нас»,– резюмував Володимир Панченко.
Розповідь про життєвий шлях Лева Мацієвича доповнила зберігач фондів Музею НАУ Олена Лавріненко.
«33 роки – тривалість життя Лева Мацієвича. З них на творчий шлях та професійну реалізацію припало щонайбільше 10. Авіації він віддав лише 2 роки. Проте навіть за це короткий проміжок часу він встиг вписати своє ім’я в історію світової авіації. Про це варто замислитися сучасній молоді», – відзначила вона.
Гостям та учасникам було запропоновано переглянути відеопрезентацію та фільм про життя Лева Мацієвича, оглянути книжково-ілюстративні виставки та експозицію авіамоделей, надану Навчально-науковим аерокосмічним інститутом, послухати поезію, присвячену видатному авіатору, у виконанні студентів Навчально-наукового інституту комп’ютерних інформаційних технологій.