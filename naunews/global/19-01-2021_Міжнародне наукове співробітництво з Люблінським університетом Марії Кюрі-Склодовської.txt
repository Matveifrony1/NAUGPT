Заголовок: Міжнародне наукове співробітництво з Люблінським університетом Марії Кюрі-Склодовської
Дата: 19/01/2021
URL: https://nau.edu.ua/ua/news/2021/1/mizhnarodne-naukove-spivrobitnitstvo-z-lyublinskim-universitetom-marii-kyuri-sklodovskoi.html
==================================================

В рамках співпраці з Люблінським університетом Марії Кюрі-Склодовської науково-педагогічні працівники Юридичного факультету взяли участь у дистанційній міжнародній конференції на тему «Відповідальність за крадіжку з проникненням».
До заходу, організованому одним з найбільших державних вищих навчальних закладів Польщі, долучилися провідні українські та світові науковці, міжнародні експерти, представники державних установ та громадськості, які обговорили питання захисту конституційного права людини на недоторканість власності, доцільності невідворотності застосування більш суворого виду кримінальної відповідальності за окремі злочини проти власності, а також судової практики у справах про злочини проти власності з проникненням у житло, інше приміщення чи сховище.
Під час роботи конференції з доповіддю на тему «Аналіз судової практики щодо злочинів проти власності, вчинених з проникненням» виступила Софія Лихова, яка наголосила на проблемних аспектах теоретичного та практичного характеру щодо складу злочинів, які вчиняються з проникненням у приміщення, а також запропонувала шляхи вдосконалення вітчизняного кримінального законодавства та судової практики в Україні.
За результатами міжнародної конференції організаторами та учасниками заплановано опублікування колективної монографії, з викладенням у ній теоретичних та законодавчих проблем доктринального визначення відповідальності за крадіжку з проникненням.