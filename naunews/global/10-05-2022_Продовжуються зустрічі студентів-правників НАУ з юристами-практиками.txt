Заголовок: Продовжуються зустрічі студентів-правників НАУ з юристами-практиками
Дата: 10/05/2022
URL: https://nau.edu.ua/ua/news/2022/5/prodovzhuyutsya-zustrichi-studentiv-pravnikiv-nau-z-yuristami-praktikami.html
==================================================

3 травня для здобувачів вищої освіти 1-го курсу Юридичного факультету (ЮФ) Національного авіаційного університету онлайн-зустріч провів стейкхолдер, випускник НАУ 2011 року, юрист-практик, засновник та керівник юридичної фірми «Молодід і партнери», Молодий правник року - 2015 за версією Міністерства юстиції України та Молодий юрисконсульт 2018 за версією Асоціації адвокатів України Владислав Молодід.
Тема зустрічі «Становлення, розвиток та ризики юридичної практики».
В рамках зустрічі, гість розповів про етапи свого становлення від студента до юриста-практика, а також сконцентрував увагу учасників на таких важливих деталях як: формування резюме, планування та стратегія розвитку майбутнього юриста, практичний досвід та вибір напряму у сфері юриспруденції.
Наприкінці заходу Владислав Молодід провів бесіду зі студентами у форматі запитання-відповідь, під час якої Владислав поділився зі студентами особистим досвідом формування та реалізації ідеї створення окремої особистої юридичної фірми, викликами та особистими результатами.
«До прийняття рішення про відкриття власної юридичної фірми, я вже мав певний практичний досвід, адже бувши студентом останнього курсу навчання вже працював помічником юриста. Мій практичний досвід тоді становив від п’яти й більше судових засідань на тиждень. Після накопичення юридичного досвіду протягом більше ніж двох років, формування клієнтської бази та визнання в сфері надання юридичних послуг, мною було прийняте рішення про створення власної юридичної фірми», зазначив пан Владислав.