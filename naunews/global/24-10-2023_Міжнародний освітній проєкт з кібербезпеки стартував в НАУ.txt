Заголовок: Міжнародний освітній проєкт з кібербезпеки стартував в НАУ
Дата: 24/10/2023
URL: https://nau.edu.ua/ua/news/2023/10/mizhnarodniy-osvitniy-proekt-z-kiberbezpeki-startuvav-v-nau.html
==================================================

На базі НАУ та НУ «Києво-Могилянська академія» розпочала свою роботу Академія кібербезпеки України (Cyber Security Academy in Ukraine), спільно зі словацькими партнерами агенцією EMA - Development and Mobility Agency та відомою кібербезпековою компанією ESET.
Проєкт сфокусований на зміцненні спроможностей України в кіберпросторі та має на меті підтримати залучення здобувачів, зокрема жінок та дівчат, до практичних аспектів кібербезпеки. Саме тому, заходи Академії, серед іншого, включатимуть семінари для дівчат та жінок з кібергігієни. Після ретельного відбору, 40 студентів з двох університетів отримали шанс здобути нові знання від досвідчених менторів з компанії ESET, а також покращити свої навички та уміння. Навесні 2024 року 5 кращих випускників Академії кібербезпеки пройдуть оплачуване 1-3 місячне стажування у Словаччині.
Реалізація відбувається за фінансової підтримки Програми сприяння громадській активності «Партнерство заради розвитку» (DCP) Державного департаменту США - U.S. Embassy Kyiv Ukraine.
Від НАУ до участі в проєкті залучено кращих студентів спеціальностей: кібербезпека та захист інформації, компʼютерні науки, компʼютерна інженерія, телекомунікаційні системи та мережі. Координаторами проєкту є декан ФКНТ, професор Сергій Гнатюк та заступник декана ФКНТ, доцент Тетяна Охріменко.