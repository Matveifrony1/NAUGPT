Заголовок: Яка чудова українська мова!
Дата: 14/11/2018
URL: https://nau.edu.ua/ua/news/1/11/yaka-chudova-ukrainska-mova.html
==================================================

9 листопада – особливий день у житті українців. Ми відзначаємо День української писемності та мови. Щороку потужна енергетика цього свята наповнює нас любов’ю, запалює серця і надихає колектив Науково-технічної бібліотеки НАУ на різноманітні дійства й урочистості,  присвячені рідній мові та українській книзі. Цьогоріч бібліотека НАУ стала місцем проведення перфомансів, діалогів з молоддю, мовних флешмобів й конкурсів.
Відкрив урочистості у НТБ  проректор з навчальної роботи НАУ Артур Гудманян. Він запропонував колегам разом зі студентами долучитися до «Диктанту національної єдності», який транслювався у прямому ефірі «Українського радіо». Патріоти України: представники усіх інститутів, факультетів, відділів, центрів, студентства й ректорату НАУ із задоволенням взяли участь у цьому захопливому дійстві, наповнили себе приємними емоціями, об’єднавшись у «…сім’ї вольній, новій…».
Директор ННГМІ Сергій Ягодзинський разом з викладачами кафедри української культури та мови провели для молодого покоління «Дні української писемності та мови у Національному авіаційному університеті», які тривали протягом тижня, з 5 по 12 листопада 2018 року.
Працівники НТБ разом з читачами здійснили цілу низку заходів та флешмобів, презентували нові видання сучасної української літератури, ознайомили з книжково-ілюстративною виставкою «Мова – скарбниця духовності народу».
Тож єднаймо зусилля в праці на благо української мови, сміливо вставаймо до почесної та відповідальної місії – збереження рідного слова для майбутніх поколінь!
У нас одна мова, одна нація, одна Україна!