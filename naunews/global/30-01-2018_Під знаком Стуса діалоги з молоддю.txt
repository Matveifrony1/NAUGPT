Заголовок: Під знаком Стуса: діалоги з молоддю
Дата: 30/01/2018
URL: https://nau.edu.ua/ua/news/1/1/pid-znakom-stusa-dialogi-z-moloddyu.html
==================================================

У січні 2018 року українська громадськість відзначає 80 років від дня народження геніального поета, літературознавця, критика й патріота України – Василя Семеновича Стуса. Зозуля накувала митцю 47 років, 12 з яких він провів у таборах і на засланні, ставши символом Українського Опору ХХ століття. Сам творив свою долю, у праці загартував дух, відточував слово, створював свій власний світ.
25 січня 2018 року в НТБ НАУ запалили свічу пам’яті Василеві Стусу,  організувавши літературні читання «Під знаком Стуса: діалоги з молоддю», присвячені 80-ій річниці від дня народження патріота. Захід підготували  й провели завідувач сектору НТБ Оксана Лазаренко, старший викладач кафедри української мови та культури НН ГМІ Тетяна Чухліб, студенти І курсу НН ІКІТ.
Усі, хто долучився до літературних читань: старші наставники й студенти нашого університету читали поезії зі збірок «Час творчості» й «Палімсести», що є вершиною творчості поета, познайомилися з його перекладацькою й літературознавчою діяльністю, ділилися своїми враженнями від прочитаного, висловлювали своє захоплення мужністю та духовною високістю Василя Стуса.
Привернула увагу й зворушила учасників заходу книжково-ілюстративна експозиція «Василь Стус – вільний голос України», що знайомила з біографією і творчим світом поета. Присутні також зацікавилися представленими  матеріалами розгорнутої тематичної виставки літератури «Наш великий день», присвяченої Дню Соборності України.
Василь Стус – унікальна постать в історії української літератури ХХ століття. За словами Михайлини Коцюбинської, він є поетом «такої інтелектуальної наповненості, такої вибухової експресії, такої образної культури, що міг би бути окрасою будь-якої найрозвиненішої із світових літератур».
Слово поета-борця проростає «зерням в рідній стороні», знаходячи чимраз більше прихильників серед молодого покоління.
Читаймо Василя Стуса! Відкриваймо світ української літератури!