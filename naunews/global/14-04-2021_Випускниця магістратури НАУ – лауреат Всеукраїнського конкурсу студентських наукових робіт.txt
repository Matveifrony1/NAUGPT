Заголовок: Випускниця магістратури НАУ – лауреат Всеукраїнського конкурсу студентських наукових робіт
Дата: 14/04/2021
URL: https://nau.edu.ua/ua/news/2021/4/vipusknitsya-magistraturi-nau-–-laureat-vseukrainskogo-konkursu-studentskih-naukovih-robit.html
==================================================

Дипломом лауреата Всеукраїнського конкурсу студентських наукових робіт в номінації «Інноваційна науково-практична робота» відзначена випускниця магістратури Факультету міжнародних відносин НАУ Олександра Шкурупій.
Підсумкова науково-практична конференція Всеукраїнського конкурсу студентських наукових робіт зі спеціальності 186 Видавництво та поліграфія 2020/2021 н.р. відбулася в режимі відеоконференції. На заході були присутні конкурсанти із доповідями, їх наукові керівники, науковці та студенти українських ЗВО з Дніпра, Чернівців, Харкова, Львова та Києва.
Олександра Шкурупій презентувала роботу «Методика створення зображувального ЗD контенту для віртуальних музеїв» (науковий керівник – доцент кафедри, к.т.н., Олександр Бобарчук).
Робота присвячена розробці методики створення зображувального 3D контенту для віртуального музею на прикладі приладу магнітного запису «Книга-Б» (розробка 1983 року), що призначався для запису та відтворення переговорів космонавтів з наземними пунктами управління польотів на борту космічних станцій і для прискорення в 8 разів передачі через системи радіозв’язку інформації, яка накопичена під час польоту.
Практична частина роботи виконана на замовлення музею техніки магнітного запису Науково-дослідного інституту електромеханічних приладів (м.Київ), з яким НАУ нещодавно підписав угоду про співпрацю.
Вітаємо лауреатку конкурсу та її наукового керівника з досягненням і бажаємо їм подальших наукових звершень!