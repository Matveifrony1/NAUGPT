Заголовок: Перша перемога авіаторів
Дата: 29/02/2016
URL: https://nau.edu.ua/ua/news/2016/2/persha-peremoga-aviatoriv.html
==================================================

23 лютого 2016 року у спорткомплексі Національного авіаційного університету збірна команда з волейболу під керівництвом старшого викладача кафедри фізичного виховання та спортивної підготовки Навчально-наукового Гуманітарного інституту Т. Ракитіної зіграла свою першу гру в рамках студентської волейбольної ліги проти команди Київської державної академії водного транспорту (КДАВТ).
Наші волейболісти були краще підготовлені як фізично, так і морально, тому несподіванки не сталося. У першій партії команди добре грали у захисті та проводили видовищні атаки. Проте посеред партії наші хлопці завдяки серії результативних подач перехопили ініціативу і перемогли с рахунком 25:15. Друга та третя партії видалися складнішими. Обидві команди були вже виснажені, тому збірна команда НАУ зробила тактичний хід, замінивши перший склад на другий. Заміна була ризикована, але цілком виправдана. Молоді гравці відчували, яка на них лежить відповідальність, тому повністю віддавалися грі. Друга партія закінчилася із рахунком 25:17 на користь авіаторів, рахунок третьої партії 25:13. Остаточний результат цієї зустрічі 3:0 на користь збірної команди НАУ.
Дякуємо всім небайдужим, хто прийшов нас підтримати. Було дуже приємно грати у рідних стінах!