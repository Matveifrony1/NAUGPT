Заголовок: Перші випробування борту М-56 «Модуль» розробки НВЦБА «Віраж»
Дата: 16/02/2018
URL: https://nau.edu.ua/ua/news/1/2/pershi-viprobuvannya-bortu-m-56-modul-rozrobki-nvczba-virazh.html
==================================================

12 лютого 2018 року на ЗПС аеродрому БВАК (Біла Церква) відбувся перший підйом колісного варіанту безпілотного повітряного судна (БПС) М-56 «Модуль» розробки НВЦБА «Віраж» Національного авіаційного університету. При температурі повітря -20С, та вітрі 4 м/с у тестовому польоті перевірялась відповідність розрахункових та отриманих у реальних умовах ЛТХ. Також розробники мали намір отримати  результати застосування на БПС різноманітної фото- і відеоапаратури, перевірити працездатність та надійність бортових і наземних систем комплексу у складі БПС М-56 «Модуль» та його наземної станції керування.
Випробування пройшли успішно. М-56 «Модуль» розвило середню швидкість польоту 21м/с і максимальну – 35 м/с.  Борт вдало приземлився. Програма польоту повністю виконана.
БПС М-56 «Модуль» призначене для тривалого моніторингу територій впродовж періоду до 4 год та на висоті від  50 до 3000 м. Судно побудоване за схемою «літаюче крило» великого видовження. Розмах крила складає близько 5м, стартова маса сягає до 15 кг.
Польоти М-56  «Модуль» є складовою частиною науково-дослідної роботи плану робіт НАУ і МОН «Методологія розроблення високоточних динамічних модульних систем багатоальтернативного виявлення, розпізнавання та класифікації об’єктів».