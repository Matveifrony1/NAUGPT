Заголовок: Студенти та викладачі ФЕБА зустрілись з експертом-авіатором Кирилом Звонарьовим
Дата: 22/02/2023
URL: https://nau.edu.ua/ua/news/2023/2/studenti-ta-vikladachi-feba-zustrilis-z-ekspertom-aviatorom-kirilom-zvonarovim.html
==================================================

17.02.2023 на кафедрі економіки повітряного транспорту факультету економіки та бізнес-адміністрування (ФЕБА) відбулась зустріч із Кирилом Звонарьовим зі здобувачами вищої освіти першого (бакалаврського), другого (магістерського) та третього (освітньо-наукового) рівнів.
Тема зустрічі: «Від стагнації до зростання: впровадження антикризової стратегії в аеропорту Бориспіль».
Кирило Звонарьов – відомий авіаційний менеджер, що має 20 річний досвід керівника найбільших авіаційних підприємств України (авіакомпанія МАУ, авіакомпанія Аеросвіт, аеропорт Бориспіль тощо).
Зустріч розпочалась із вступного слова завідувачки кафедри Олени Ареф’євої, яка зазначила, що зустрічі з практиками сприяють формуванню фахових компетентностей. Під час свого виступу Кирило Звонарьов схарактеризував особливості впровадження антикризової стратегії в аеропорту Бориспіль. Зокрема, було розкрито причини кризи, визначено драйвери зростання та обґрунтовано нову стратегію трансформації підприємства, що передбачала співпрацю з авіакомпаніями в частині розвитку перевезень та збільшення трансферного пасажиропотоку, забезпечення операційної ефективності задля недопущення зростання витрат, підвищення привабливості аеропорту для клієнтів, розвиток лише тієї інфраструктури, яка необхідна для реалізації нової стратегії.
На завершення зустрічі жваву дискусію викликали питання завідувачки кафедри економіки та бізнес-технологій Оксани Чумак, завідувачки кафедри економіки повітряного транспорту Олени Ареф’євої, доцентки кафедри економіки повітряного транспорту Тетяни Сімкової та аспірантів Дмитра Говсєєва та Владислава Храпача.
Проблематика розвитку авіаційної галузі та позиціювання України на міжнародному авіаційному ринку є надзвичайно актуальною, тому зустрічі із фахівцями, дотичними до цієї сфери, є ще більш цінними.
Висловлюємо щиру вдячність спікеру за можливість здобути новий досвід та сподіваємось на подальшу співпрацю!