Заголовок: Інженери Турецької Аерокосмічної Корпорації успішно підвищили кваліфікацію в НАУ
Дата: 27/09/2017
URL: https://nau.edu.ua/ua/news/2017/9/inzheneri-turetskoi-aerokosmichnoi-korporatsii-uspishno-pidvishchili-kvalifikatsiyu-v-nau.html
==================================================

22 вересня 2017 року у залі Вченої ради Національного авіаційного університету відбулися урочистості з нагоди вручення інженерам Турецької Аерокосмічної Корпорації (Turkish Aerospace Industries, Inc.) Свідоцтв НАУ про підвищення кваліфікації. Виконав почесну місію проректор з міжнародного співробітництва, д. т. н., с. н. с. В. Чепіженко.
Турецькі фахівці проходили курси підвищення кваліфікації у Навчально-науковому інституті неперервної освіти НАУ з 11 по 22 вересня 2017 року за програмами «Обробка зображень» та «Навігація» англійською мовою на сучасному лабораторно-технічному обладнанні з використанням сучасних інформаційних технологій.  Зокрема, підготовка за тематичним напрямом «Супутникова навігація» проводилась на базі спеціалізованої лабораторії кафедри аеронавігаційних систем навчально-наукового  Інституту аеронавігації. Устаткування лабораторії дозволило доповнити  теоретичну підготовку здобуттям практичних навичок роботи з приймальним обладнанням сигналів усіх діючих супутникових навігаційних систем.  Науковий керівник лабораторії супутникової навігації  – д.т.н., професор В. Конін.
Слухачі та керівництво TAI, які були безпосередньо ознайомлені з технічним забезпеченням курсів, надали високу оцінку оснащенню спеціалізованих лабораторій та відзначили професійну майстерність професорів та доцентів Навчально-наукового інституту інформаційно-діагностичних систем та Інституту аеронавігації.
Слухачі високо оцінили професійну майстерність професорів та доцентів Навчально-наукового інституту інформаційно-діагностичних систем. Керівник проекту – завідувач кафедри авіаційних комп’ютерно-інтегрованих комплексів, д. т. н., професор В. Синєглазов.
Це тільки перша група інженерів, що успішно підвищила кваліфікацію після підписаного в. о. ректора В. Ісаєнком у лютому 2017 року Меморандуму про співробітництво між Національним авіаційним університетом та Турецькою Аерокосмічною Корпорацією.
Співробітництво між українськими та турецькими фахівцями і в подальшому сприятиме розвитку міжнародних зв’язків в галузі науки та освіти.