Заголовок: Політ в умовах нормативної турбулентності
Дата: 30/03/2016
URL: https://nau.edu.ua/ua/news/2016/3/polit-v-umovax-normativnoi-turbulentnosti.html
==================================================

24-25 березня 2016 р. УкрНДНЦ хіммотології і сертифікації ПММ і ТР був проведений семінар «Забезпечення якості авіаційного палива: політика згідно DOC 9977 «Керівництво щодо постачання  цивільної авіації паливом для реактивних двигунів» для співробітників системи авіапаливозабезпечення. На ньому активно обговорювалися питання забезпечення чистоти та кондиційності авіаційних палив, сучасні вимоги IКAO до організації заправки літаків та системи контролю якості авіаційного палива.
Результати розгляду порушених питань та їх обговорення разом із представниками авіапідприємств свідчать про те, що нині ситуація досягла майже критичного рівня. Необхідні нагальні зміни.
Виходячи з цього, УкрНДНЦ хіммотології і сертифікації ПММ і ТР разом з технічним комітетом ТК 26 «Експлуатація авіаційної техніки» та кафедрою екології продовжує політику інформування та відкритого обговорення проблем системи авіапаливозабезпечення та екологічної безпеки аеропортів.
Проблеми, що постають перед службами ПММ та лабораторіями аеропортів, підкреслюють необхідність глибокого переформатування нормативної бази щодо забезпечення заправлення, зберігання, транспортування, контролю якості авіаційних паливно-мастильних матеріалів, організації паливопостачання, забезпечення чистоти та кондиційності авіаційних палив та врешті-решт безпеки польотів в цілому. Чинні нормативні документи не оновлюються вже багато років поспіль, тому не відповідають сучасному рівню міжнародних вимог ICAO. Навіть найсучасніший документ, гармонізований з ICAO DOC 9977, технічний регламент на авіаційні палива, розроблений колективом НАУ, після відповідного подання до державних структур не впроваджується у практику.
Спільна декларація учасників семінару свідчить про те, що галузь авіапаливозабезпечення вимагає радикального оновлення згідно з міжнародними вимогами і стандартами.