Заголовок: В.О. РЕКТОРА  НАУ ВОЛОДИМИР ІСАЄНКО ВЗЯВ УЧАСТЬ У ВИЇЗНОМУ ЗАСІДАННІ  КОМІТЕТУ З ПИТАНЬ НАУКИ Й ОСВІТИ ВЕРХОВНОЇ РАДИ УКРАЇНИ
Дата: 06/03/2017
URL: https://nau.edu.ua/ua/news/2017/3/vo-rektora-nau-volodimir-isaenko-vzyav-uchast-u-viiznomu-zasidanni-komitetu-z-pitan-nauki-j-osviti-verhovnoi-radi-ukraini.html
==================================================

На запрошення Першого заступника голови Комітету з питань науки й освіти Верховної Ради України Олександра Співаковського в.о. ректора НАУ Володимир Ісаєнко взяв участь у виїзному засіданні Комітету на тему «Нормативно-правове забезпечення навчання іноземців в Україні: стан, проблеми, перспективи», яке відбулося 2 березня 2017 р. у Харкові.
Предметом дискусії стали проблеми нормативно-правового забезпечення розвитку міжнародного співробітництва в сфері вищої освіти в Україні.
Професор В.М. Ісаєнко виступив із доповіддю про концептуальні засади експорту освітніх послуг в Україні. Під час виступу в.о. ректора НАУ підняв питання щодо ефективної інтеграції експортного потенціалу освітніх послуг України у міжнародний простір як одного із перспективних напрямів розвитку вітчизняної вищої освіти, в тому числі в авіаційній сфері, в контексті глобальних процесів її інтернаціоналізації та поглиблення міжнародної співпраці. Було зазначено, що українські ВНЗ не мають змогу в повній мірі реалізувати свій освітньо-науковий потенціал у сфері надання освітніх послуг іноземним громадянам через недосконалість нормативно-правової бази щодо питань надання освітніх послуг іноземцям та особам без громадянства вищими навчальними закладами; відсутність ефективних інструментів протидії активним інформаційним атакам (пропаганда/контрпропаганда призводить до втрати кількості іноземних студентів до 30%), а також відсутність єдиної концептуальної програми експорту освітніх послуг ВНЗ України. Вперше на міжвідомчому рівні було піднято питання про незахищеність інформаційного простору системи вищої освіти України. Зокрема, мова йде про інформаційні пропагандистські війни, що становлять загрозу національним інтересам та національній безпеці нашої держави в глобальному інформаційному просторі.
Володимир Ісаєнко запропонував розробити Державну програму експорту освітніх послуг вищими навчальними закладами України на довготривалий період, який враховував би інтереси всіх міністерств й відомств, що приймають участь в процесі залучення та навчання іноземних студентів.
Серед учасників засідання були представники Міністерства освіти і науки України, Українського державного центру міжнародної освіти, Міністерства закордонних справ України, Державної міграційної служби України, Державної прикордонної служби України, дипломатичних представництв інших країн, ректори і проректори з науково-педагогічної роботи та міжнародних зв’язків вищих навчальних закладів України.