Заголовок: НАУ виступив співорганізатором ХІ Міжнародної науково-практичної конференції «Подолання мовних і комунікативних бар’єрів: освіта, наука, культура»
Дата: 24/11/2023
URL: https://nau.edu.ua/ua/news/2023/11/nau-vistupiv-spivorganizatorom-hi-mizhnarodnoi-naukovo-praktichnoi-konferentsii-podolannya-movnih-i-komunikativnih-bar’eriv-osvita-nauka-kultura.html
==================================================

17 листопада 2023 року кафедра іноземних мов і перекладу факультету лінгвістики та соціальних комунікацій НАУ спільно з Уманським державним педагогічним університетом імені Павла Тичини, м. Умань, Університетом Євлє, (м. Євлє, Швеція), Загребським університетом (м. Загреб, Хорватія) та Науково-дослідним інститутом німецької мови (м. Вісбаден, Німеччина) організували і провели ХІ Міжнародну науково-практичну онлайн-конференцію «Подолання мовних і комунікативних бар’єрів: освіта, наука, культура».
У рамках конференції розглядалися та дискутувалися фундаментальні проблеми сучасної вищої освіти, зокрема виклики, зумовлені умовами навчального процесу в період постпандемії та воєнного часу: ментальне здоров’я здобувачів вищої освіти в Україні та світі, питання віртуальної освіти, її ролі і місця в сучасному освітньому просторі, тенденції та інновації в теорії та методиці викладання іноземних мов у немовних ЗВО.
Конференція проводилася на платформі Zoom, що дозволило значно розширити коло її учасників: доєднатися та взяти участь у обговоренні актуальних питань з тематики конференції мали змогу доктори та кандидати наук з філології, педагогіки, психології, філософії, культурології, а також викладачі, науковці, молоді вчені з України та закордону – Швеції, Німеччини, США, Хорватії, Фінляндії, Італії.
З вітальним словом виступили:
КОВТУН Олена Віталіївна, докторка педагогічних наук, професорка, завідувачка кафедри іноземних мов і перекладу, Національний авіаційний університет, ЛАДОГУБЕЦЬ Наталія Віталіївна, кандидатка педагогічних наук, доцентка, деканка факультету лінгвістики та соціальних комунікацій, НАУ, КУВІНЕН ЙАНА, PhD, завідувач кафедри гуманітарних наук факультету освіти та бізнес-досліджень, Університет Євле, м. Євле, Швеція, КОКАРЄВА Анжеліка Миколаївна, кандидатка педагогічних наук, доцентка, заступниця декана з наукової та міжнародної діяльності факультету лінгвістики та соціальних комунікацій, НАУ.
У межах конференції відбувся майстер-клас “AI tools for learning and teaching /Інструменти штучного інтелекту в навчанні та викладанні», проведений ЗАБОЛОТНОЮ Оксаною Адольфівною професором кафедри іноземних мов Уманського державного педагогічного університету імені Павла Тичини.
Під час пленарного та секційного засідань учасники конференції мали змогу ознайомитись з цікавими доповідями
Мета конференції – встановлення контактів між ученими-педагогами, лінгвістами і лінгводидактами різних країн, обмін науковими результатами і дослідницьким досвідом – було досягнуто. Найважливіші наукові результати опубліковано у збірнику наукових праць конференції та будуть представлені в тексті Резолюції.
Організатори конференції щиро дякують усім учасникам за плідну співпрацю та корисний досвід. Окрему подяку висловлюємо Анніці ЕЛЬМ та Йоні КУВІНЕН за активну міжнародну кооперацію.