Заголовок: Перекладознавці НАУ – на міжнародній конференції у Львові
Дата: 27/09/2018
URL: https://nau.edu.ua/ua/news/1/9/perekladoznavtsi-nau-–-na-mizhnarodniy-konferentsii-u-lvovi.html
==================================================

24 вересня 2018 року завідувач кафедри англійської філології і перекладу Навчально-наукового гуманітарного інституту Сергій Сидоренко та доцент кафедри Юлія Плетенецька виступили з науковими доповідями на Міжнародній науково-практичній конференції «Національна ідентичність у перекладі», організованій спільно кафедрою перекладознавства і контрастивної лінгвістики імені Григорія Кочура Львівського національного університету імені Івана Франка та кафедрою перекладу Жешувського університету (Республіка Польща).
На конференції, в якій взяли участь більше 100 теоретиків та практиків перекладу з 26 країн, обговорювалось широке коло питань, пов’язаних з поняттям ідентичності у перекладі, її багатовимірністю, функціонуванням на етнічному, культурному, суспільному та політичному рівнях. Окрему секцію конференції було присвячено видатному українському перекладачеві, культурологу, поету Григорію Кочуру у 110 річницю від його дня народження.
Серед провідних науковців України в галузі перекладознавства, представлених в Науковому комітеті конференції – проректор Національного авіаційного університету, доктор філологічних наук, професор Артур Гудманян.