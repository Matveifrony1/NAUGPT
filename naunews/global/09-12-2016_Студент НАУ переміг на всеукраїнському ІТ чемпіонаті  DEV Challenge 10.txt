Заголовок: Студент НАУ переміг на всеукраїнському ІТ чемпіонаті  DEV Challenge 10
Дата: 09/12/2016
URL: https://nau.edu.ua/ua/news/2016/12/student-nau-peremig-na-vseukrainskomu-it-chempionati-dev-challenge-10.html
==================================================

2-3 грудня у Київському виставковому центрі «АККО Інтернешнл» відбувся фінал всеукраїнського ІТ чемпіонату DEV Challenge 10. У номінації Android Developer (Pro) переміг студент 4 курсу відділення програмної інженерії НАУ Ярослав Шевчук.
Ювілейний чемпіонат DEV Challenge 10 став підсумковою ІТ подією року у галузі розробок. Організаторами і партнерами заходу виступили понад 20 провідних ІТ-компаній України, зацікавлених у підвищенні кваліфікації своїх фахівців і бажаючих вивести ІТ-індустрію в Україні на якісно новий рівень. Перед учасниками змагань і гостями заходу  доповідали  понад 30 спікерів   які є експертами  у галузі бізнес трендів і потреб сучасного ІТ ринку. Кожна доповідь стала презентацією одного технологічного тренду і перспектив, які він відкриває для розробників.
Змагання проводилися в три етапи: Кваліфікація (серпень, 2016), Півфінал (листопад, 2016) і Фінал. У відбіркових турах чемпіонату взяли участь понад 3000 розробників у трьох напрямах: Web, Mobile (iOS, и Android), Game. Кожна номінація мала дві категорії: Pro (Senior, Middle-to-Senior) і Standard (Middle, Junior-to-Middle). Запропоновані  учасникам завдання були максимально нестандартними, що спонукало кожного шукати ще ніким не реалізовані рішення.
Фінал чемпіонату DEV Challenge 10, до якого потрапило 100 претендентів, представляв собою змагання у «бойових умовах».  Розробники одночасно працювали над створенням продукту і презентували його суддівству, в яке входили представники найкращих українських стартапів, продуктових компаній і аутсорс-гігантів. Переможцями стали справжні професіонали своєї справи. Студент НАУ Ярослав Шевчук посів 1 місце у номінації Android Developer (Pro).