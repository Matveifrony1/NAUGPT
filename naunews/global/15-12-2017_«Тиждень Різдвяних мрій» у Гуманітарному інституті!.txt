Заголовок: «Тиждень Різдвяних мрій» у Гуманітарному інституті!
Дата: 15/12/2017
URL: https://nau.edu.ua/ua/news/2017/12/tizhden-rizdvyanih-mriy-u-gumanitarnomu-instituti.html
==================================================

Упродовж 4-12 грудня 2017 року кафедра іноземної філології Навчально-наукового гуманітарного інституту проводила інтерактивний проект «Тиждень Різдвяних мрій». Головна мета заходу – занурення в атмосферу різдвяних та новорічних свят, пізнання різдвяних традицій народів світу, поглиблення лінгвокультурної компетенції студентів. Упродовж тижня студенти разом з викладачами готували стіннівки, адвент-календарі, вітальні листівки, декори і створювали інтерактивний різдвяний арт-простір у приміщеннях кафедри.
Програма заходів була насиченою і різноманітною. Студенти I-V курсів Гуманітарного та Юридичного інститутів мали можливість взяти участь у конкурсі письмових перекладів, який був присвячений святкуванню Різдва у європейських країнах. Конкурс об`єднав студентів, які вивчають англійську, французьку, іспанську та німецьку мови. Учасники конкурсу мали нагоду ознайомитись із традиційною різдвяною творчістю іноземних письменників та поетів, запропонувати власні переклади як прозових, так і поетичних творів.
Пізнавальні та яскраві презентації, присвячені  традиціям та звичаям святкування Різдва та Нового року у Німеччині, Франції, Іспанії та Великій Британії, було представлено членами наукового гуртка «Вивчаємо іноземні мови шляхом перегляду відеоматеріалів» широкому загалу студентів. Візуальний супровід презентацій відбувався іноземною мовою, що забезпечувало як поглиблення лінгвокультурних знань студентів, так і вдосконалення їхньої практичної іншомовної компетентності.
Для студентів-майбутніх перекладачів було організовано зустріч з перекладачем практиком Сергієм Довгалем, що поділився зі студентами майстерністю опанування умінь аудіовізуального перекладу. Завершальним акордом став інтерактивний арт-майдан, де студенти виконували традиційні різдвяні пісні та вірші, проводили конкурси, частували гостей різдвяними стравами.
Активні студенти і викладачі відвідали льодову арену, де весело провели свій час, адже каток – це не місце для суму.
Проведені заходи сприяли розвитку креативності студентів, забезпечували формування толерантності і відкритості до відмінного і незвичного, занурювали студентів у плюрилінгвальний освітній простір. Участь у творчих конкурсах та змаганнях «Тижня різдвяних мрій» та поїздка на льодову арену сприяли піднесенню святкового настрою та командного духу серед студентів.