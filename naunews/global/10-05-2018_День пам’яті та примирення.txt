Заголовок: День пам’яті та примирення
Дата: 10/05/2018
URL: https://nau.edu.ua/ua/news/1/5/den-pam’yati-ta-primirennya.html
==================================================

Кожен п’ятий українець… Кожен п’ятий українець став жертвою війни між сталінським СРСР та гітлерівською Німеччиною.
Загалом під час Другої світової війни 1939-1945 рр.загинуло, за різними оцінками, від 50 до 85 мільйонів людей. Упродовж 21 місяця цієї війни СРСР та Третій Рейх виступали як союзники, а від 22 червня 1941 року вступили у військову конфронтацію.
Такий порядок цифр перетворює це море крові та горя на безлику статистику. А насправді це безмежна скорбота, якаопалила майже кожну сім’ю. Колись Путін сказав, що цю війну можна було виграти і без України. Це - цинічна брехня. І це підтверджують цифри ціни України за це лихоліття.
В Україні під час бойових дій та в полоні загинуло 3-4 млн. військових і підпільників, понад 5 млн. цивільних загинуло через окупаційний терор та голод в тилу, до 5 млн. жителів були евакуйовані або примусово вивезені до Росії та Німеччини, значна частина з яких не повернулася. Загалом, втрати України склали 8-10 млн. осіб,матеріальні збитки - 285 млрд. тогочасних рублів. Внаслідок бойових дій постраждало понад 700 міст та містечок, 28 тис. сіл. Мільйони людей опинилися в окупації, надалі з тавром «зрадників» прийнявши на себе тягар лихоліття, поки країна збиралася із силами, щоб дати відсіч ворогові.
У зруйнованих війною селах, містах і містечках залишалися матері, дружини з малими дітьми, переважна більшість яких незабаром ставали вдовами, а діти – сиротами.
Тому наш святий обов’язок - ПАМ’ЯТАТИ. Пам’ятати  тих, хто не повернувся з фронту, хто загинув у концентраційних таборах і на окупованих територіях, загинув від кулі і від голоду, або внаслідок сталінських репресій. Пам’ятати не тільки полеглих, а й скалічених здорових і сильних людей, які доживали життя в страшних умовах.
Нині, як і у роки Другої світової війни, українці знову опинилися в епіцентрі боротьби зі світовим злом, тільки цього разу ворог напав на нашу країну не з Заходу, а зі Сходу. На території України розгорнулася жорстока боротьба за цінності демократії та верховенства права, за можливість жити у вільному світі. Українські воїни знову встали на захист цивілізації від зазіхань хижої  імперії, яка прагне упокорити інші країни, не рахуючись ні  міжнародним правом ні з життями тисяч людей. Мужність і жертовність наших солдатів та офіцерів, як і сімдесят років тому, рятують Європу від варварів ХХІ століття.
У 2015 році указом Президента України було встановлено  День пам'яті та примирення, який відзначається 8 травня. Ми вшановуємо пам’ять українців, загиблих під час війни 1939–1945 років, їхні подвиги та жертовність, внесок нашого народу в перемогу Антигітлерівської коаліції у Другій світовій війні та висловлюємо повагу всім борцям проти нацизму.
Тож пам’ятаймо всіх і кожного. Завжди. Бо, як висловився американський філософ
Джордж Сантана
: «Хто не пам’ятає свого минулого, той приречений пережити його знову».
Ректор Національного авіаційного університету Володимир Ісаєнко