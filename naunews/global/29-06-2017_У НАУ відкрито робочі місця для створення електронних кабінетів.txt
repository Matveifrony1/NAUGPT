Заголовок: У НАУ відкрито робочі місця для створення електронних кабінетів
Дата: 29/06/2017
URL: https://nau.edu.ua/ua/news/2017/6/u-nau-stvoreno-elektronni-kabineti-vstupnikiv.html
==================================================

29 червня 2017 року у Науково-технічній бібліотеці НАУ відбулося відкриття робочих місць для створення електронних кабінетів вступників. Відповідно до „Правил прийому до Національного авіаційного університету у 2017 році”, змін до наказу Міністерства освіти і науки України від 13 жовтня 2016 року № 1236 «Про затвердження Умов прийому на навчання до вищих навчальних закладів України в 2017 році», зареєстрованого Міністерством юстиції  23 листопада 2016 року за № 1515/29645, вищі навчальні заклади створюють консультаційні центри при приймальних комісіях для надання допомоги вступникам при поданні заяв в електронній формі. Вступники можуть звернутися до таких консультаційних центрів будь-якого вищого навчального закладу з метою створення електронного кабінету, внесення заяви в електронній формі, атестату.
Необхідно зазначити, що саме в НАУ Консультаційний центр з надання допомоги вступникам  успішно працює вже багато років поспіль.
В цьому році керівництвом вишу було вирішено збільшити кількість робочих місць для вступників до 25. Це надасть змогу абітурієнтам безпомилково створити кабінет, поспілкуватись з фахівцями різних галузей та визначитись з фахом, а також без помилок подати заяву на омріяну спеціальність.
Консультаційний центр буде працювати протягом усього періоду подачі документів. В цьому році університет закупив автоматизовану систему «Абітурієнт», яка сумісна з Єдиною державною електронною базою з питань освіти, а також дозволяє заповнити електронну форму заяви з будь-якого пристрою,  потім в приймальній комісії лише перевірити дані разом з працівником відбіркової комісії та роздрукувати заяву. Така процедура дає змогу більш раціонально використовувати час як працівників, так і вступників, не потребує ведення рукописного паперового журналу обліку заяв вступників.
Додамо, що ЄДЕБО в тому вигляді, в якому воно є на сьогодні, має обмежений функціонал, а АС «Абітурієнт» дозволяє розширити його та використовувати отримані дані, обробляти, зберігати для будь яких потреб підрозділів університету.
Тому ми раді бачити абітурієнтів  у стінах університету. Окрім консультації по створенню електронного кабінету,  вони отримуватимуть кваліфіковані консультації за спеціальностями, особливостями правил прийому, зможуть оглянути територію та університетський кампус.