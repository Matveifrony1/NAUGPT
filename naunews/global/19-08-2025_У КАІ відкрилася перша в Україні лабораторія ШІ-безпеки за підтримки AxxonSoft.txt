Заголовок: У КАІ відкрилася перша в Україні лабораторія ШІ-безпеки за підтримки AxxonSoft
Дата: 19/08/2025
URL: https://nau.edu.ua/ua/news/2025/8/24082.html
==================================================

Київський авіаційний інститут відкрив першу в Україні лабораторію інтелектуального відеоспостереження та безпеки на базі штучного інтелекту.
Проєкт реалізовано спільно з компанією
AxxonSoft
під керівництвом її генерального директора
Олександра Курінного
, який є випускником нашого універсетету 2007 року з відзнакою.
Лабораторія являє собою комплексну систему найсучаснішого обладнання та програмного забезпечення.
Серед ключових компонентів
— нейроаналітичні мережі на базі штучного інтелекту, біометричні системи ідентифікації з розпізнаванням облич, системи розпізнавання автомобільних номерів з ідентифікацією кольору, марок і моделей, інтелектуальний пошук в архіві за подіями та критеріями, виявлення нестандартної поведінки людини й осіб зі зброєю, а також системи виявлення пожеж та інших надзвичайних ситуацій.
«Аналізуючи подібні програми в інших закладах вищої освіти, які готують фахівців із кібербезпеки й захисту інформації, можу сказати, що подібного ніде немає. Є аналог лабораторії в Дубаї, але я вважаю, що в нас більш якісний і правильний підхід» — коментує
Олександр Курінний
.
Особливістю системи є використання програмного забезпечення AxxonSoft, яке вже успішно функціонує на реальних об’єктах провідних українських компаній, включаючи ArcelorMittal, Укртелеком, Нову Пошту та інші. Штучний інтелект аналізує події, класифікуючи об’єкти, оцінює поведінку, траєкторію і швидкість руху з точністю до 98%.
Освітня програма розрахована на вісім лекційних і вісім лабораторних занять по дві академічні години кожне.
За семестр можна навчити 75 студентів, що означає 150 фахівців на рік. Навчання починається з базового рівня — налаштування мережі та апаратних засобів, після чого студенти опановують складне програмне забезпечення, проводять аналітику подій і здійснюють професійний пошук інцидентів.
Андрій Фесенко
, декан Факультету комп’ютерних наук та технологій КАІ, пояснює: «Курс буде починатися з базового рівня — налаштування мережі, щоб всі апаратні засоби бачили один одного. Після цього — налаштування програмного забезпечення, проведення аналітики подій та швидкий пошук інцидентів».
Викладання будуть здійснювати як працівники AxxonSoft (лектори, лаборанти, архітектори-практики), так і представники інституту. Такий підхід «симбіозу» дозволяє поєднати теоретичні знання з реальними практичними кейсами.
Система не обмежується однією аудиторією — вона інтегрована з усією інфраструктурою університету та має доступ до міжнародних ресурсів. Лабораторія дозволяє студентам у Києві під’єднатися до камери в будь-якій точці світу і вивчати практики застосування аналітики в різних країнах.
Основна функція системи
— чотирифакторна ідентифікація обличчя: детекція, ідентифікація з визначенням статі, віку, емоцій, верифікація з базою даних та робота зі списками дозволених і заборонених осіб. Система також забезпечує пошук за зображенням з можливістю аналізу архівних даних за заданий період.
Лабораторія відкрита не лише для студентів КАІ різних факультетів, але й для партнерів і замовників AxxonSoft.
Планується також проведення
курсів підвищення кваліфікації для професіоналів галузі.
Університет планує стати тестовим майданчиком для нових технологій, а в майбутньому — надавати власні розробки для інтеграції в системи AxxonSoft на комерційній основі. Це створить екосистему, де студенти та науковці зможуть брати участь у реальних проєктах і отримувати практичний досвід роботи з передовими технологіями.
Проєкт є прикладом успішної співпраці між освітою та бізнесом, демонструючи, як випускники можуть повертатися до своїх університетів з конкретними інноваціями, що підвищують рівень української освіти до світових стандартів.