Заголовок: Першокурсники НАУ знайомляться з обраними факультетами
Дата: 15/09/2020
URL: https://nau.edu.ua/ua/news/2020/veresen/pershokursniki-nau-znayomlyatsya-z-obranimi-fakultetami.html
==================================================

Сьогодні із своїми деканами, завідувачами кафедр та наставниками груп познайомилися першокурсники Юридичного факультету, Факультету екологічної безпеки, інженерії та технологій та Факультету аеронавігації, електроніки та телекомунікацій.
Ректор Володимир Ісаєнко щиро привітав першокурсників Юридичного факультету, що зібралися у Навчальному ангарі НАУ. У своєму виступі він наголосив: «Належати до студентського колективу Національного авіаційного університету – одного з найавторитетніших закладів вищої освіти України – велика честь і відповідальність! Наш університет є передовим освітнім та науковим центром, потужним інтелектуальним осередком. Тут ви отримаєте підтримку й розуміння викладачів, знайдете нових друзів, проявите свої таланти та ділові риси».
Декан Ірина Сопілко, представивши науково-педагогічний склад і завідувачів кафедр студентам, зауважила: «Студентське життя – це не тільки навчання. Студентські роки – це той час у житті людини, коли відбуваються найяскравіші події, а бажання рухатися вперед змушує досягати найвищих результатів»
Студентів спеціальностей «Біомедична інженерія» і «Геодезія та землеустрій» зі вступом на Факультет екологічної безпеки, інженерії та технологій привітав декан Сергій Бойченко, зауваживши, що «обрана ними спеціальність стає все більш популярною як на українському ринку праці, так і світовому, відкриваючи безліч перспектив перед випускниками».
Усю необхідну інформацію про навчально-матеріальну базу факультету, особливості освітнього процесу у цьому семестрі, студентське самоврядування та дозвілля також отримали студенти спеціальності «Авіоніка» Факультету аеронавігації, електроніки та телекомунікацій.