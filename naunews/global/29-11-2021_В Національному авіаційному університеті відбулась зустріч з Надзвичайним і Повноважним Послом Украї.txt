Заголовок: В Національному авіаційному університеті відбулась зустріч з Надзвичайним і Повноважним Послом України в Японії Сергієм Корсунським
Дата: 29/11/2021
URL: https://nau.edu.ua/ua/news/2021/11/v-natsionalnomu-aviatsiynomu-universiteti-vidbulas-zustrich-z-nadzvichaynim-i-povnovazhnim-poslom-ukraini-v-yaponii-sergiem-korsunskim.html
==================================================

На Факультеті міжнародних відносин відбулась онлайн-зустріч з Надзвичайним і Повноважним Послом України в Японії Сергієм Корсунським.
Окрім студентів та викладачів факультету, участь у заході взяли учні 11 класів Ліцею міжнародних відносин №51 та Київської гімназії східних мов №1.
Декан факультету Юрій Волошин, вітаючи Надзвичайного і Повноважного Посла України в Японії Сергія Корсунського, зазначив, що це вже 12 зустріч з представниками дипломатичного корпусу і факультет планує й надалі організовувати для студентів подібні заходи, що сприятимуть підвищенню практичної підготовки студентів-міжнародників.
Сергій Корсунський презентував свою книгу «Як будувати відносини з країнами Азії. Економіка. Дипломатія. Культурні особливості» та розповів про японську ментальність і особливості економічного розвитку країн Південно-Східної та Східної Азії.
Посол зауважив, що «ХХІ століття по праву можна назвати століттям Азії, адже саме цей регіони буде визначати найближче майбутнє – це і технологія, і торгівля». Він наголосив, що для співпраці з країнами Азії потрібно розуміти регіон, ставитися з повагою до їх традицій.
Також під час зустрічі Посол розповів про філософію життя японців, національне вбрання і каліграфію, ситуацію з пандемією в Японії та роботу посольства. Не оминув увагою гість питання територіальних претензій сусідів Японії, ситуації з Курильськими островами та з островами Південнокитайського моря.
Сергій Корсунський з задоволенням відповів на численні запитання студентів, школярів та викладачів, що стосувалися вивчення мови, вищої освіти в Японії, стосунків Японії з Євросоюзом, співпраці з Україною та космічної дипломатії.
Наостанок Посол наголосив, що готовий зустрічатися в такому форматі й надалі та висловив сподівання на подальшу співпрацю з Національним авіаційним університетом.