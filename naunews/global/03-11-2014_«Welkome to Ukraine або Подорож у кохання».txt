Заголовок: «Welkome to Ukraine або Подорож у кохання»
Дата: 03/11/2014
URL: https://nau.edu.ua/ua/news/2014/10/welkome-to-ukraine-abo-podorozh-u-koxannya.html
==================================================

У жовтні 2014 року студенти групи ПР-301 Юридичного інституту з наставником Іриною Тимкович відвідали Київський національний академічний театр оперети та переглянули мюзикл «Welkome to Ukraine або Подорож у кохання».
Сюжет, збудований на подіях та ситуаціях з реального життя, переносить глядачів у сучасну історію віртуального інтернет-знайомства молодої парижанки та українського юнака. Зустрівшись у Києві, закоханий хлопчина відкриває дівчині своє серце і душу, а разом з тим – і нашу прекрасну Україну, її багатовікову культуру, яскраві народні звичаї та неповторні традиції.
Мюзикл вважається унікальним національним проектом-візитівкою, який презентує сучасну Україну через душу її народу шляхом гармонійного поєднання різних музичних стилів: народного, симфонічного, джазового та естрадного. А сучасна хореографія виконавців органічно переплелась на сцені з елементами народного танцю. Яскраві обрядові феєрії – свято Купала, жнива, Коляда, різдвяні та великодні мотиви пробуджують у глядачів почуття відданості своїй країні, патріотизму та відповідального ставлення до майбутнього країни.
І як взаємне кохання живиться зворушливими почуттями, глибокими емоціями та пристрастями героїв, випробуваннями розлукою та силою кохання, величезною вірою у щасливе майбутнє, так і доля нашої країни – в наших руках, у збереженні культурних традицій та національної самобутності, вихованні найкращих рис патріота України.