Заголовок: Даруємо дітям радість!
Дата: 23/11/2015
URL: https://nau.edu.ua/ua/news/2015/11/daruemo-dityam-radist.html
==================================================

20 листопада 2015 року за ініціативи та сприяння дирекції Навчально-наукового Юридичного інституту студенти групи ПР-401 в черговий раз відвідали спеціалізований обласний будинок дитини у м. Боярці та подарували святковий настрій його вихованцям.
Цей заклад спеціалізується на лікуванні дітей з вадами розвитку та хронічними захворюваннями. Тому студенти зібрали кошти для придбання медикаментів, список яких їм надіслав директор дитячого будинку. Завдяки студентам, залученим ними волонтерам, друзям і знайомим були зібрані та передані вихованцям закладу ліки, засоби особистої гігієни, дитячий одяг, розвивальні ігри та солодощі.
Крім того, студенти підготували для малечі веселі конкурси та танці. Малюків розважали казкові персонажі Міккі Маус, Пірати та Фея. При знайомстві з героями кожен малюк розповів про свою найзаповітнішу мрію. Хтось із них мріяв про котика чи собачку, хтось про іграшкове авто, а хтось - побачити людину-павука. Фея-чарівниця розповіла малятам, що якщо намалювати на долоньці своє побажання, воно неодмінно збудеться! Тож, казкові герої, враховуючи побажання малят, намалювали їм на долоньках їхні найзаповітніші мрії. Після цього Міккі Маус запропонував малюкам зробити яскраву аплікацію.
Вихованці дитячого будинку показали свої творчі здібності, створивши барвистий позитивній колаж, який потім подарували казковим героям. Старання малюків були щедро оцінені героями: кожен з них отримав у подарунок іграшку та солодощі.