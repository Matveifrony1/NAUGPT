Заголовок: Міжнародний семінар TAIEX з оцінки психофізичної придатності авіаційного персоналу
Дата: 22/10/2024
URL: https://nau.edu.ua/ua/news/2024/10/mizhnarodniy-seminar-taiex-z-otsinki-psihofizichnoi-pridatnosti-aviatsiynogo-personalu.html
==================================================

16-18 вересня 2024 року
в Кишиневі відбувся міжнародний семінар TAIEX, присвячений оцінці ризиків психічної та фізичної придатності авіаційного персоналу. Захід був організований спільно з Управлінням цивільної авіації Республіки Молдова.
Семінар зібрав понад 60 провідних фахівців
авіаційної галузі з дев’яти країн: Молдови, України, Вірменії, Грузії, Казахстану, а також експертів з країн Європейського Союзу — Нідерландів, Норвегії, Бельгії та Ірландії. Серед учасників були авіаційні медичні експерти, медичні фахівці, психологи, оперативні менеджери та пілоти.
Ключовою темою обговорення стали
сучасні методи оцінки, лікування та управління безпекою психічного здоров'я авіаційного персоналу. Експерти проекту TAIEX представили результати новітніх досліджень щодо діагностики та лікування психічних розладів, які можуть становити загрозу авіаційній безпеці та призводити до професійної непридатності пілотів і авіадиспетчерів.
Національний авіаційний університет
представляли провідні фахівці Авіаційного медичного центру:
Вадим Петлін
— Головний лікар АМЦ НАУ, АМЕ, Президент асоціації АМЕ України;
Вікторія Діхтярук — Заступниця Головного лікаря, голова Лікарсько-консультативної комісії.
Особливу увагу учасників привернула
презентація Вадима Петліна про діяльність АМЦ НАУ
та специфіку медичної сертифікації авіаційного персоналу в авіаційному навчальному закладі. Доповідач детально проаналізував найпоширеніші випадки, що призводять до дискваліфікації заявників за станом здоров'я, що викликало жваве обговорення серед учасників семінару.
За підсумками заходу
всі учасники отримали міжнародні сертифікати
, що підтверджують їхню участь у професійному навчанні.