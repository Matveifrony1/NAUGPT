Заголовок: Розпочався п’ятий благодійний конкурс «Авіатор-2016»! Амбітні таланти НАУ на старт!!!
Дата: 25/09/2015
URL: https://nau.edu.ua/ua/news/2015/9/rozpochavsya-pyatij-blagodijnij-konkurs-aviator-2016.html
==================================================

"Благодійний конкурс «Авіатор-2016» вп'яте відкриває студентам НАУ шлях до Європи та професійних висот», - в.о. першого проректора Андрій Майснер.
Так охарактеризував представник ректорату НАУ місію конкурсу, який п'ятий рік поспіль проводить в Україні один з благодійників «Фонд Бориса Колеснікова».
Мета конкурсу - зробити відчутний внесок у розвиток української авіації, сприяти підготовці кваліфікованих фахівців галузі у відповідності до кращих світових стандартів.
У рамках конкурсу організатори заохочують найталановитіших студентів авіаційних спеціальностей поїздкою на найбільші міжнародні авіасалони в Фарнборо (Великобританія) та Ле Бурже (Франція).
У поїздках майбутні авіатори знайомляться з передовими технологіями світового авіапрому, відвідують стенди провідних компаній світу, стають свідками грандіозних авіашоу.
Цього року організатори внесли зміни в процес відбору кандидатів та збільшили кількість переможців у групах, а також підсилили і урізноманітнили програму. У сезоні «Авіатор-2016» учасників очікують шість етапів – тестування з історії та теорії авіації, технічних наук, англійської мови, вирішення бізнес-кейса та захист мотиваційної презентації. До того ж буде значно розширена географія проекту – до учасників конкурсу з Києва, Харкова та Кіровограда приєднаються студенти технічних авіаційних спеціальностей з Дніпропетровського національного університету ім. Олеся Гончара, Запорізького національного технічного університету, Слов'янського, Криворізького та Кременчуцького коледжів НАУ.
Під час пресконференції присвяченій старту "Авіатор-2016" в.о. першого проректора Андрій Майснер подякував організаторам і всім учасникам та підкреслив: «Мотивація студентів до професійних досягнень, вивчення новітніх світових розробок і технологій у авіаційно-космічній галузі – це колосальний імпульс до розвитку авіаційної освіти та науки». Також Андрій Майснер зазначив: «Фарнборо та Ле Бурже – це справжні події в житті молодих і амбітних авіаторів, які своєю кропіткою працею і навчанням доводять, що в Україні є кому реалізовувати політику кращих європейських і світових стандартів у науці і техніці та будувати сучасну потужну країну з висококонкурентним авіаційно-космічним комплексом».
За результатами конкурсу будуть визначені 100 переможців. Влітку 2016 року вони відвідають Міжнародний авіафорум Фарнборо у Лондоні. Під час поїздки майбутні авіатори познайомляться з досягненнями світового авіапрому та першими побачать новинки галузі.
Реєстрація заяв учасників за
посиланням
Бажаємо учасникам конкурсу творчої наснаги, впевненості в своїх знаннях і перемоги!!!