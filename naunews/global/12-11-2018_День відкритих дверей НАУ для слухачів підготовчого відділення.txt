Заголовок: День відкритих дверей НАУ для слухачів підготовчого відділення
Дата: 12/11/2018
URL: https://nau.edu.ua/ua/news/1/11/den-vidkritih-dverey-nau-dlya-sluhachiv-pidgotovchogo-viddilennya.html
==================================================

10 листопада 2018 на підготовчому відділенні НН ІНО Національного авіаційного університету відбувся традиційний щорічний День відкритих дверей.
Серед 120 учасників зустрічі – слухачі підготовчого відділення Києва та регіонів України та їх батьки.
Присутні дізналися про історію університету, його структуру, напрями підготовки фахівців, результати вступної кампанії-2018, навчання на курсах підготовки до ЗНО, міжнародні проекти, перспективи навчання, практик і стажувань, можливостей працевлаштування за обраним фахом.
Відповідальний секретар Приймальної комісії Олег Ткаліч охарактеризував результати вступної кампанії–2018, повідомив про важливі зміни у проведенні ЗНО-2019 та умови прийому на навчання до закладів вищої освіти України у 2019, на основі яких будуть сформовані Правила прийому до НАУ у 2019. Основну увагу акцентовано на особливостях обрахування бала вступника, формування рейтингу, обрання пріоритетів, значення коефіцієнтів, відмінностей спеціальностей від спеціалізацій, формуванню особистого кабінету і правильному оформленню необхідних документів.
Неабияку зацікавленість абітурієнти виявили до освітніх та профорієнтаційних проектів НАУ: Всеукраїнські олімпіади університету, переможці яких при вступі отримують до загального рейтингу до 20 балів; Дні науки, наукові пікніки, наукові лекції, тренінги, майстер-класи, що започатковані провідними науковцями університету.
Окрім загальних виступів захід передбачав й індивідуальні консультації, де усі бажаючі отримали вичерпні відповіді на запитання.
Від імені ректорату, адміністрації НН ІНО, Приймальної комісії, слухачам підготовчого відділення побажали якісно підготуватися до ЗНО-2019 та, звичайно ж, стати студентами саме Національного авіаційного університету!