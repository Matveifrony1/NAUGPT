Заголовок: Професор ФМВ НАУ взяла участь у Конгресі «Common Future», присвяченому відбудові України
Дата: 04/10/2023
URL: https://nau.edu.ua/ua/news/2023/10/profesor-fmv-nau-vzyala-uchast-u-kongresi-common-future-prisvyachenomu-vidbudovi-ukraini.html
==================================================

Професор кафедри міжнародного права і порівняльного правознавства Факультету міжнародних відносин НАУ, куратор англомовного проєкту з міжнародного права Наталія Мушак взяла участь у Конгресі «Common Future», присвяченому відбудові України (м. Познань, Польща).
Це перший Конгрес у Польщі та Східній Європі, у якому взяло участь понад 1000 підприємців, представників урядів України та Польщі, інституцій та установ, що підтримують підприємців, громадських організацій з Польщі, України та країн Західної Європи.
У роботі конгресу взяв участь Президент Республіки Польща Анджей Дуда, який в котрий раз наголосив на підтримці та допомозі Україні на її шляху до Європейського Союзу.
Основні питання, що були висвітлені під час проведення заходу, охоплювали співпрацю між представниками органів місцевого самоврядування, представниками урядів України та Польщі, польськими та українськими підприємцями у процесі відбудови України.
Професор кафедри міжнародного права і порівняльного правознавства Наталія Мушак займається юридичним супроводом для українських і польських будівельних компаній, проведенням консультацій у сферах торгівлі, інвестицій, енергетиці, транспорту, а також здійснює аналіз можливостей та ризиків для іноземних компаній у відбудові України, визначаючи при цьому ключові потреби української економіки.
Головними цілями конгресу було зацікавити польських суб’єктів господарювання співпрацювати з потенційними українськими партнерами у транспортній, експедиторській, логістичній, будівельній, енергетичній, банківській та страховій сферах; сприяти представництву інтересів громадських, центральних та регіональних інституцій від України; розширити співпрацю міжнародних фінансових інституцій задля реконструкції України за сприяння Європейського інвестиційного банку, Європейського банку реконструкції та розвитку та Світового банку.