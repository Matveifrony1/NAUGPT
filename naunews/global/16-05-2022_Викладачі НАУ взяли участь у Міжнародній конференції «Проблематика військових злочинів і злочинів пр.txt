Заголовок: Викладачі НАУ взяли участь у Міжнародній конференції «Проблематика військових злочинів і злочинів проти людяності»
Дата: 16/05/2022
URL: https://nau.edu.ua/ua/news/2022/5/vikladachi-nau-vzyali-uchast-u-mizhnarodniy-konferentsii-problematika-viyskovih-zlochiniv-i-zlochiniv-proti-lyudyanosti.html
==================================================

В рамках підписаної раніше угоди про співпрацю між Національним авіаційним університетом та Університетом Марії Кюрі-Склодовської (Польща, м. Люблін), 13 травня науково-педагогічні працівники кафедри кримінального права і процесу Юридичного факультету (ЮФ) НАУ взяли участь в Міжнародній науковій конференції «Проблематика військових злочинів і злочинів проти людяності».
Викладачі ЮФ НАУ виступили із доповідями, які стосуються законотворчої діяльності в Україні під час воєнного стану. Зокрема, завідувач кафедри Софія Лихова презентувала доповідь, в якій зробила огляд та стислий аналіз законів і нормативних актів, прийнятих Верховною Радою України з 24 лютого 2022 року по теперішній час. Доцент Вікторія Сисоєва проаналізувала нову статтю «Колабораційна діяльність» Кримінального кодексу України, розкривши форми та види колабораційної діяльності та окресливши правила кваліфікації цього злочину. Асистент Діана Майстро розповіла про новели у кримінальному законодавстві України щодо захисту тварин від жорстокого поводження в умовах воєнного стану та здійснила аналіз порядку переміщення тварин через кордон.
Виступи викликали зацікавленість у польських колег та жваву дискусію, яка торкалася багатьох проблем, що виникли в Україні у зв’язку з російською агресією.