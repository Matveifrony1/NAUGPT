Заголовок: Освітній форум «Успішний 11-класник» запросив НАУ до участі
Дата: 31/10/2016
URL: https://nau.edu.ua/ua/news/2016/10/osvitniy-forum-uspishniy-11-klasnik-zaprosiv-nau-do-uchasti.html
==================================================

29 жовтня 2016 р. у Конгрес-холі «PREZIDENT HOTEL» м. Києва відбулася масштабна освітня подія – Всеукраїнський форум «Успішний 11-класник», на який компанія ZNOUA запросила ТОП – 15 найуспішніших ВНЗ України.
На форум завітали такі імениті університети, як КНУ ім. Т. Шевченка, НТУУ «КПІ» ім. І. Сікорського, НМУ ім. О. О. Богомольця, КНЕУ ім. В. Гетьмана, Національний авіаційний університет, Національний університет «Києво-Могилянська академія», Острозька академія, КНУ будівництва і архітектури, Київський університет ім. Б. Грінченка, Київський національний торгівельно-економічний університет, ЛНУ ім. І. Франка, Національний університет харчових технологій , Державний університет телекомунікацій та Національний транспортний університет.
Запрошені ВНЗ були обрані шляхом оn-line голосування абітурієнтів – потенційних попередньо зареєстрованих учасників форуму.
Освітній форум зібрав кращих експертів з підготовки до ЗНО, представників рейтингових ВНЗ та менеджерів з підбору персоналу провідних компаній України з єдиною метою – надати кожному абітурієнтові можливість вступити до омріяного ВНЗ та побудувати успішну кар’єру у майбутньому.
Презентували діяльність НАУ та ІДП аудиторії майже у 800 абітурієнтів представники Інституту доуніверситетської підготовки НАУ: директор ІДП Н. Муранова, заступник директора ІДП С. Черіпко та методист в/к І. Білик.
Нагальні питання, що турбували випускників–2017 – це Умови вступу до ВНЗ України у 2017 р; перебіг минулорічної вступної кампанії–2016 в НАУ; перелік спеціальностей та спеціалізацій; навчальна, наукова та міжнародна діяльність; перспективи подальшого працевлаштування; як і де можна пройти підготовку до ЗНО і за яких умов. Неабияке зацікавлення мала інформація про навчання англійською мовою та можливість отримати при вступі додаткові бали за результатами навчання на підготовчих курсах ІДП та за результатами вузівських предметних олімпіад.
По завершенні виставкової програми представники НАУ спільно з іншими ВНЗ взяли участь у майстер-класах та семінарах для абітурієнтів на теми: «Ефективна підготовка до ЗНО–2017», «Вибір ВНЗ та вступна кампанія: погляд з двох боків», «Професії майбутнього й тенденції на ринку праці», «Як молодому поколінню обирати майбутню професію» та «Чого очікують від молоді майбутні роботодавці».
Організатори форуму – компанія ZNOUA – подякувала представникам НАУ за якісну змістовну профорієнтаційну роботу та запросила до подальшої співпраці.