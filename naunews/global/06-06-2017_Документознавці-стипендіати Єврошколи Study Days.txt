Заголовок: Документознавці-стипендіати Єврошколи Study Days
Дата: 06/06/2017
URL: https://nau.edu.ua/ua/news/2017/6/dokumentoznavtsi-stipendiati-evroshkoli-study-days.html
==================================================

24-27 травня 2017 року студентка групи ДК-321 спеціальності «Документознавство та інформаційна діяльність» Навчально-наукового гуманітарного інституту Інна Ніколаєнко отримала грант на участь у 19-й сесії Єврошколи Study Days, яка проходила у м. Маріуполь Донецької області. Інна стала однією з 40 студентів, відібраних для участі у роботі Єврошколи.
Єврошкола – проект Представництва Європейського Союзу в Україні, що діє з 2013 р. У рамках школи студенти з різних куточків України дізнаються про міжнародну політику і досвід ЄС у різних сферах: економіці, енергетиці, обороні, взаємовідносинах України та ЄС з просування європейських реформ - децентралізації, реформи поліції тощо. Спікерами 19-ої сесії Єврошколи були відомі представники ЄС та Єврокомісії: Берент де Грут – голова секції «Якісне управління та демократизація», Марко Ферраро – координатор сектора правоохоронної діяльності і боротьби з організованою злочинністю Єврокомісії, Наталія Давидова – керівник відділу преси та інформації Представництва ЄС в Україні та ін.
Загалом протягом чотирьох днів І. Ніколаєнко здобула знання, досвід з управління проектами, знайшла нових друзів, отримала багато незабутніх вражень та сертифікат за результатами навчання. Вітаємо, Інно!