Заголовок: НАУ гостинно відчиняє двері для майбутніх студентів
Дата: 14/04/2016
URL: https://nau.edu.ua/ua/news/2016/4/nau-gostinno-vidchinyae-dveri-dlya-majbutnix-studentiv.html
==================================================

12 квітня 2016 р. за ініціативи в. о. ректора В. Харченка відбувся День відкритих дверей для абітурієнтів–2016 у форматі виставки-презентації навчально-наукових інститутів НАУ. Зустрічав школярів, вчителів та батьків колектив висококваліфікованих науково-педагогічних працівників та студентів університету. Захід відбувся на базі Центру культури та мистецтв за участі навчально-наукових інститутів, Приймальної комісії, кафедри військової підготовки, Інституту доуніверситетської підготовки.
Університет відчинив навстіж двері для абітурієнтів, які, зробивши правильний професійний вибір, прагнуть отримати якісну вищу освіту, бути конкурентоспроможним на ринку праці.
Відкрили зустріч: голова Наглядової ради О. Бадрудінов та проректор з наукової та методичної роботи Т. Іванова; директори ННІ, директор ІДП Н. Муранова, представники кафедр, відповідальний секретар Приймальної комісії О. Ткаліч.
Майбутні студенти ознайомилися з переліком спеціальностей, програмами подвійних дипломів і міжнародної академічної мобільності, правилами прийому до НАУ, освітніми програмами, матеріально-технічною базою, викладацьким складом, вартістю навчання тощо. Присутні виявили зацікавлення до форм навчання, отримання другої вищої освіти, англомовного проекту, навчання на підготовчих курсах та кафедрі військової підготовки, можливості стажування за кордоном та перспективи подальшого працевлаштування.
Святковій і водночас діловій атмосфері сприяли: перегляд відеофільмів про навчальні підрозділи НАУ, яскраві та змістовні презентації профільних кафедр, виставка безпілотних літаків. Учасники Дня відкритих дверей відвідали Музей історії НАУ, ангар, навчальні корпуси та лабораторії.
Захід відвідали понад 1500 студентів Промислово-економічного коледжу, Коледжу інформаційних технологій та землевпорядкування, Київського коледжу комп’ютерних технологій та економіки НАУ; учні ЗНЗ № 2 м. Ржищева та ЗНЗ № 2 м. Сквири Київської обл.; учні ЗНЗ м. Києва.
Тож з нетерпінням чекаємо на абітурієнтів влітку в Приймальній комісії НАУ, адже плідна співпраця дає підстави сподіватися на це.