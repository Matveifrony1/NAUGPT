Заголовок: Нова «Меморіальна аудиторія імені Олега Костянтиновича Антонова»: створено в рекордні строки
Дата: 15/06/2017
URL: https://nau.edu.ua/ua/news/2017/6/nova-memorialna-auditoriya-imeni-olega-kostyantinovicha-antonova-stvoreno-v-rekordni-stroki.html
==================================================

У кінці травня в рамках візиту до України на найвищому рівні НАУ відвідав президент Ради Міжнародної організації цивільної авіації (ІКАО) Олумуіва Бенард Аліу. Як і годиться, високому гостю в університеті показували найкраще та найцікавіше, зокрема нову меморіальну аудиторію славнозвісного авіаконструктора Олега Антонова, яка була тоді готова відсотків на 90.
Створення цієї аудиторії має досить цікаву історію. Ініціатором його був в.о. ректора НАУ Володимир Ісаєнко. І хоч у приміщенні ангару була стара аудиторія, проте вона не відповідала сучасним вимогам до такого закладу, тим паче коли зважати на масштаб і значення такої особистості у світовій авіації, як Олег Антонов.
Наказ в.о. ректора вийшов 17 березня 2017 р., згідно з ним на завідувача кафедри конструкцій літальних апаратів, професора Сергія Ігнатовича покладалася відповідальність за створення в 220 кімнаті 11 корпусу сучасної меморіальної аудиторії.
Оргкомітет на чолі з професором В. Ісаєнком виконав великий обсяг роботи. Був розроблений проект оформлення аудиторії, підготований перелік обладнання, придбано його, був сформований перелік експонатів. І найсуттєвіше – був виконаний ремонт кімнати, змонтовано обладнання та розміщені експонати. Підкреслюємо, ремонт не косметичний, а повний капітальний: були замінені електричні та телекомунікаційні мережі, були також замінені вікна, оновлена стеля, поцикльована та полакована підлога. Нині аудиторія цілком готова до підключення інтерактивних дощок та проекторів, завдяки яким архівні матеріали, що припадали пилом стануть надбанням кожного відвідувача. Нове приміщення житиме активним життям. Тут передбачається проводити зустрічі з цікавими людьми та інші заходи.
Насамкінець зауважимо, що НАУ звертався до керівників ДП «Антонов» та ДП «Завод 410 цивільної авіації» допомогти університету експонатами для кабінету. Не втрачаємо надії на допомогу колег-авіаторів.