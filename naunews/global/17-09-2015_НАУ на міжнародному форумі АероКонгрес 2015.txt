Заголовок: НАУ на міжнародному форумі "АероКонгрес 2015"
Дата: 17/09/2015
URL: https://nau.edu.ua/ua/news/2015/9/nau-na-mizhnarodnomu-forumi-aerokongres-2015.html
==================================================

16 вересня 2015 року в Терміналі "D" Міжнародного аеропорту "Київ" (Жуляни) Асоціацією "Аеропорти України" розпочався міжнародний форум "Аероконгрес-2015". Форум присвячений широкому спектру питань щодо сучасного стану аеропортів України та впровадження концепції їх розвитку на період до 2023 року.
На прес-конференції, присвяченій відкриттю конгресу,  виступили заступник Міністра інфраструктури Володимир Омелян, заступник Голови Державіаслужби Микола Мельниченко, начальник Департаменту транспорту КМДА Олександр Козловський, Президент Асоціації «Аеропорти України» Петро Липовенко, Генеральний директор "Майстер-Авіа" Олексій Яковець.
Від імені колективу Національного авіаційного університету учасників та гостей конгресу привітав в. о. проректора з науково-педагогічної роботи та корпоративного розвитку Володимир Шульга. Він наголосив на тому, що НАУ зі своїм науковим потенціалом та креативними студентами завжди готовий допомогти в реалізації будь-яких проектів. Він підкреслив, що колектив «вишу» працює злагоджено, навчання проходить успішно, відповідно до найвищих освітніх стандартів. А тому наприкінці року університет випустить висококваліфікованих спеціалістів, які зможуть реалізувати свій потенціал у багатьох передових компаніях, в тому числі й тих, які сьогодні беруть участь у міжнародному форумі «Аероконгрес - 2015».
Також від Національного авіаційного університету цього року в роботі форуму взяли участь викладачі і студенти Навчально-наукового інституту Аеропортів на чолі з директором Октябриною Чемакіною. У вестибюлі Терміналу "D"  «наувці» представили виставку дипломних проектів майбутніх архітекторів, присвячених проектуванню аеровокзалів та аеропортових споруд.
Співробітники УкрНДНЦ хіммотології і сертифікації ПММ і ТР та кафедри екології також взяли участь в міжнародному форумі для працівників авіаційної галузі «АероКонгрес  2015».