Заголовок: Відбулась IV Міжнародна науково-технічна конференція «Сучасні проблеми машинознавства»
Дата: 17/10/2019
URL: https://nau.edu.ua/ua/news/2019/10/vidbulas-iv-mizhnarodna-naukovo-tehnichna-konferentsiya-suchasni-problemi-mashinoznavstva.html
==================================================

До  85-річчя кафедри машинознавства Аерокосмічного факультету проведено IV Міжнародну науково-технічну конференцію «Сучасні проблеми машинознавства». Участь в конференції взяли понад 100 професорів, доцентів, викладачів та аспірантів з 29 ЗВО України та країн світу.
Мета конференції – висвітлення нових теоретичних і прикладних результатів щодо актуальних питань та проблем сучасного машинознавства, обмін думками та пошук нових пріоритетних напрямків наукових досліджень.
Відкрив захід завідувач кафедри машинознавства Мирослав Кіндрачук, який відзначив основні досягнення та напрямки розвитку кафедри. З вітальним словом до присутніх звернувся декан Аерокосмічного факультету Сергій Дмитрієв.
Робота проводилась в трьох секціях, заслухано понад 30 доповідей з загальних проблем машинознавства, розглянуті питання механіки матеріалів і конструкцій, сучасних технологій створення матеріалів і деталей та зроблені доповіді з актуальних проблем якості та контролю в машинобудуванні. Значну увагу приділено питанням підвищення надійності і довговічності деталей авіаційної техніки, пов’язаних з працездатністю вузлів тертя, методами їх поверхневого зміцнення та відновлення, створення розрахункових моделей і моделювання взаємодії між елементами конструкцій, процесів та технологій їх виготовлення.
За результатами конференції прийнято рішення продовжувати дослідження з вивчення складу, структури, фізико-механічних властивостей композиційних матеріалів та їх взаємозв’язку з трибологічними властивостями.
З матеріалами конференції можна ознайомитись у журналі «Проблеми тертя та зношування» (номери 3(84) та 4 (85) за 2019 рік).