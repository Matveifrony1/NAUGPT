Заголовок: Підвищення кваліфікації працівників Відділу безпеки та охорони
Дата: 24/11/2017
URL: https://nau.edu.ua/ua/news/2017/11/pidvishchennya-kvalifikatsii-pratsivnikiv-viddilu-bezpeki-ta-ohoroni.html
==================================================

23 листопада 2017 року у рамках підвищення кваліфікації Відділу безпеки та охорони в Національному авіаційному університеті відбулися заняття із корпоративної безпеки та практичної психології. Формат навчання – лекційний, з елементами круглого столу, що дозволило слухачам бути одночасно повноправними учасниками процесу. Заняття проводили практикуючі фахівці своїх галузей –  керівник відділу продажів ТОВ «Консалтингова компанія «Сідкон» Олена Ткаченко та спеціаліст з практичної психології і неінструментальної детекції брехні, поліграфолог Валерій Кіпішинов .
Олена Ткаченко розтлумачила слухачам поняття корпоративної безпеки. Це – забезпечення захисту об'єктів економіки від зазіхань організованої злочинності і промислового шпигунства на міждержавному і внутрішньодержавному рівні. Зважаючи на широкий спектр тем, які охоплює це поняття, вона детально зупинилася лише на деяких аспектах, а саме: конкурентна розвідка, побудова системи безпеки, кібербезпека, безпека контрактів та управління ризиками, використання систем підтримки і фінансові злочини.
Поліграфолог Валерій Кіпішинов розкрив слухачам більш практичний бік теми корпоративних взаємин у контексті безпеки. Він ознайомив їх із поняттям 6 базових емоцій – здивування, страху, відрази, гніву, радості та смутку – та їх мімічними та механічними проявами, що є універсальними для усіх людей. Використовуючи друковані та відеоматеріали, а також залучаючи слухачів до демонстрування емоційних станів, психолог  проілюстрував кожен із них. Лекція викликала неабиякий інтерес та жваву дискусію. На часі – практичні заняття, які дозволять працівникам Відділу безпеки та охорони відпрацювати отримані знання в реальних умовах.