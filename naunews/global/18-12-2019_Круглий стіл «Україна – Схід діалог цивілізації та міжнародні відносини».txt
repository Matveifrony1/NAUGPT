Заголовок: Круглий стіл «Україна – Схід: діалог цивілізації та міжнародні відносини»
Дата: 18/12/2019
URL: https://nau.edu.ua/ua/news/2019/12/krugliy-stil-ukraina-–-shid-dialog-tsivilizatsii-ta-mizhnarodni-vidnosini.html
==================================================

Факультет міжнародних відносин (ФМВ) провів круглий стіл «Україна – Схід: діалог цивілізації та міжнародні відносини». Захід присвячено Дню працівників дипломатичної служби України. Водночас було презентовано новостворену  кафедру сходознавства ФМВ.
Ректор Володимир Ісаєнко привітав учасників круглого столу та зазначив, що «розширення міжнародних зв’язків є одним з основних завдань університету, а відкриття кафедри  сходознавства – початок нового напрямку співпраці з нашими партнерами. Студенти вивчатимуть арабську, турецьку та японську мову, а згодом і китайську. Це зробить їх ще більш конкурентноздатними на ринку праці не тільки України, а й усього світу».
Декан факультету Юрій Волошин наголосив, що на сучасному етапі неминуче постає необхідність у підготовці фахівців-сходознавців для вирішення важливих проблем і розвитку міжнародних відносин між Україною та державами Сходу.
З вітальним словом виступили почесні гості: Надзвичайний та Повноважний Посол, Посол з особливих доручень Міністерства закордонних справ України Віктор Нікітюк; президент Українсько-Арабської Ділової Ради Імада Абу Алруб; Надзвичайний та Повноважний Посол, провідний науковий співробітник Інституту сходознавства ім. А. Ю. Кримського НАН України Юрій Кочубей; керівник Інституту ім. Юнуса Емре при Посольстві Республіки Туреччина в Україні Ендер Коркмаз; Надзвичайний та Повноважний Посол, завідувач кафедри публічного управління і проектного менеджменту Навчально-наукового інституту менеджменту та психології Університету менеджменту освіти НАПН України, Євген Карташов; Голова правління Центру Української Дипломатії Віталій Омельченко.
Завідувач кафедри сходознавства Туранли Фергад Ґардашкан Оглу виступив з доповіддю: «Розвиток українського сходознавства: міжнародний контекст»
та
презентував кафедру сходознавства.