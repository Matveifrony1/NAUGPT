Заголовок: Відбувся тренінг по роботі з системою виявлення та запобігання академічного плагіату
Дата: 19/10/2018
URL: https://nau.edu.ua/ua/news/1/10/vidbuvsya-trening-po-roboti-z-sistemoyu-viyavlennya-ta-zapobigannya-akademichnogo-plagiatu.html
==================================================

В Національному авіаційному університеті продовжується робота в напрямку підвищення якості вищої освіти шляхом впровадження сучасних механізмів забезпечення академічної доброчесності. Так, 18 жовтня 2018 року відбувся черговий тренінг для відповідальних осіб по роботі з системою виявлення та запобігання академічного плагіату на рівні навчально-наукових інститутів, факультетів та спеціалізованих вчених рад.
На тренінгу були присутні Оксана Білоус, адміністратор НАУ по роботі з системою виявлення та запобігання академічного плагіату, начальник відділу моніторингу якості вищої освіти, Андрій Сідляренко, виконавчий директор компанії «Unicheck» та відповідальні особи по роботі з системою виявлення та запобігання академічного плагіату структурних підрозділів університету.
Оксана Білоус наголосила на важливості процесів регулювання освітнього та наукового простору університету на засадах дотримання принципів наукової етики, поваги до авторського та суміжних прав, публічності та відповідальності. Вона зазначила, що адміністрація університету та ректор НАУ Володимир Ісаєнко особисто докладуть всіх необхідних зусиль, щоб академічна доброчесність стала пріоритетом розвитку університету на рівні з інтернаціоналізацією освіти та науки, впровадженням принципів конкурентності, змагальності та справедливості оцінювання роботи структурних підрозділів та кожного працівника окремо, формуванням політики студоцентризму. І таким важливим інструментарієм має стати обов'язкова перевірка кваліфікаційних та наукових робіт студентів і працівників НАУ на наявність текстових збігів та запозичень з використанням автоматизованих систем перевірки, зокрема безкоштовно наданої університету в користування компанією «Unicheck».
Виконавчий директор компанії «Unicheck» Андрій Сідляренко під час тренінгу  продемонстрував функціональні можливості наданої в користування університету системи перевірки. Детально були розглянуті базові можливості користувача системи, засоби адміністрування, інструментарій перевірки та збереження звітів. Тренінг завершився запитаннями присутніх, на які виконавчий директор компанії «Unicheck»  надав вичерпні відповіді.
Нагадаємо, що влітку НАУ підписав договір з компанією «Unicheck» та безоплатно отримав можливість перевірки дисертаційних робіт, а на сьогодні ведуться переговори щодо можливості перевірки магістерських кваліфікаційних робіт. Крім того, в університеті Вченою радою було прийнято Положення «Про виявлення та запобігання академічному плагіату», розроблено проект Порядку перевірки академічних текстів на плагіат, що представлений на громадське обговорення, до чого закликаємо долучитись всіх працівників університету.