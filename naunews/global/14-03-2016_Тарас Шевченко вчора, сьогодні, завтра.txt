Заголовок: Тарас Шевченко: вчора, сьогодні, завтра
Дата: 14/03/2016
URL: https://nau.edu.ua/ua/news/2016/3/taras-shevchenko-vchora-sogodni-zavtra.html
==================================================

9 березня 2016 року в рамках святкування Шевченківських днів відбувся круглий стіл з нагоди 202-річниці від дня народження Т.Г. Шевченка. Організатор заходу - кафедра  української мови та культури Навчально-наукового Гуманітарного інституту. З вітальним словом до учасників звернулися директор Гуманітарного інституту А. Гудманян та завідувач кафедри української мови та культури І. Бурлакова.
Метою заходу було окреслити роль і значення поета, письменника, художника, знавця людської психології та патріота для його сучасників та прийдешніх поколінь через призму наукової інтерпретації багатогранного творчого доробку великого Кобзаря.
Модераторами заходу були доктор філологічних наук, доцент Ірина Бурлакова і старший викладач Тетяна Чухліб.
У засіданні круглого столу взяли участь викладачі кафедри української мови та культури, студенти інститутів нашого університету. Учасники підготували наукові доповіді, що охоплювали широкий спектр шевченкознавчих та суспільно-історичних тем. Зокрема І. Білоконна окреслила проблему «Художньої спадщини Т. Шевченка: ліричність і сила драматизму жіночих образів», О.Петров озвучив доповідь на тему: «Спадщина Тараса Григоровича Шевченка в історії світової літератури», Д. Пугач висвітлила тему «Тараса Григоровича Шевченка як феномен української і світової культури», Т. Клим розповіла про «Любов у житті великого Кобзаря», а Ю. Танцюра порушила проблему стереотипів у нашому суспільстві, виступивши з доповіддю «10 стереотипів про Шевченка, які легко зруйнувати». Кожна тема охоче обговорювалася учасниками заходу, присутні активно ставили питання доповідачам. По завершенні наукового обговорення, студент І. Азаров талановито і майстерно виконав під гітару пісню «Думи мої, думи мої», а В. Чичкало продекламував поезію «Шевченко наш, він на усі віки!».
Учасники круглого столу переконались, що проведення таких зустрічей розширює світогляд, дає можливість побачити нове у вивченому та знайомому.