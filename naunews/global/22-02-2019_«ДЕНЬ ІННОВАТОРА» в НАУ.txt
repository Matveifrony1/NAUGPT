Заголовок: «ДЕНЬ ІННОВАТОРА» в НАУ
Дата: 22/02/2019
URL: https://nau.edu.ua/ua/news/2019/2/den-innovatora-v-nau.html
==================================================

В Авіаційному навчальному ангарі університету відбувся «ДЕНЬ ІННОВАТОРА»,  метою якого є створення середовища для креативної спільноти та передумов для виникнення нових ідей та розробки креативних бізнес-моделей.
Ректор Володимир Ісаєнко наголосив на важливості розвитку освіти і науки в інноваційному напрямі та підкреслив, що адміністрація університету готова підтримувати та створювати необхідні умови для реалізації інноваційних ідей студентства.
Директор Інституту новітніх технологій та лідерства НАУ Катерина Бабікова повідомила, що в університеті започатковується проект розвитку інноваційного підприємництва серед студентів. «Наш університет має стати свого роду інкубатором інноваційних проектів, майданчиком для їх подальшого просування та реалізації».
Присутніх привітали гості заходу: голова правління Державної інноваційної фінансово-кредитної установи Мінекономрозвитку Володимир Ставнюк; керівник експертної групи з питань комунікацій та стратегічного планування Директорату інновацій та трансферу технологій МОН Віталій Чернюк; голова правління аерокосмічного об’єднання «Сузір’я» Олег Петров; керівник центру підтримки технологій та інновацій (TISK) Данило Цьвок; керівник служби неавіаційної діяльності Міжнародного аеропорту «Бориспіль» Дмитро Тисячний, менеджер Національного Erasmus+ офісу України Вероніка Ткаченко, директор ТОВ «MTI» Борис Белянський та директор по просуванню HUB 4.0 Ярослав Батієв.
Своїм стартап-досвідом поділились відомі винахідники та інноватори:
Сергій Скалько – військовий льотчик, пілот-інструктор, член збірної України з повітроплавального спорту, рекордсмен України, директор школи пілотів «Київське повітроплавальне суспільство»;
Юрій Яковлєв – головний конструктор українського підприємства-виробника надлегких літаків «Аеропракт»;
Сергій Малик – засновник і президент Київського міського автомотоклубу, дворазовий майстер спорту СРСР, майстер спорту України з кільцевих перегонів;
Геннадій Лисюк – доцент кафедри містобудування КНУБА, сертифікований архітектор, спеціаліст по проектуванню систем транспорту у складі генеральних планів міст, схем планування, детальних планів територій.
На Дні інноватора презентовано Виставку інноваційних розробок студентів та молодих науковців університету в авіаційно-космічних сферах, які в процесі реалізації зможуть стати національними та глобальними інноваційними проектами.