Заголовок: Загинув випускник КАІ Андрій Задорожний — старший лейтенант ЗСУ
Дата: 23/06/2025
URL: https://nau.edu.ua/ua/news/2025/6/24022.html
==================================================

З глибоким болем і скорботою повідомляємо про загибель свого випускника —
Андрія Задорожного
, який героїчно загинув 20 квітня 2025 року, захищаючи українську землю від російських окупантів.
Андрій Задорожний закінчив Факультет аеронавігації, електроніки та телекомунікацій КАІ у 2012 році за спеціальністю «Електроніка». На момент загибелі він служив старшим лейтенантом Батальйону безпілотних систем 128 окремої гірсько-штурмової Закарпатської бригади.
З перших днів повномасштабного російського вторгнення, 27 лютого 2022 року, Андрій добровільно приєднався до лав Збройних Сил України. Протягом більш ніж трьох років він самовіддано захищав Батьківщину, демонструючи неабияку мужність, професіоналізм і непохитну відданість українському народу.
Андрій був не просто воїном — він був Людиною з великої літери, яка втілювала найкращі людські якості: гідність, ідейність, мужність і свідомий вибір стати на захист своєї країни, рідних і співгромадян. Його життя обірвалося у 35 років — він назавжди залишиться 35-річним героєм в нашій пам’яті.
Колеги та побратими відзначають Андрія як професіонала найвищого ґатунку, справжнього патріота і приклад для наслідування. Його відданість справі, відповідальність і внутрішня сила назавжди залишаться в серцях тих, хто його знав. Україна втратила не лише мужнього захисника, а й світлу душу, доброго друга, людину, яка жила для України і заради України
Університетська спільнота КАІ закликає всіх небайдужих громадян
підтримати петицію
про присвоєння Андрію Задорожному найвищої державної нагороди — звання Героя України (посмертно).
Київський авіаційний інститут висловлює щирі співчуття родині, близьким, друзям і побратимам Андрія Задорожного.