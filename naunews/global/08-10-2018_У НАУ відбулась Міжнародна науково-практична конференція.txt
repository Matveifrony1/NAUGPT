Заголовок: У НАУ відбулась Міжнародна науково-практична конференція
Дата: 08/10/2018
URL: https://nau.edu.ua/ua/news/1/10/u-nau-vidbulas-mizhnarodna-naukovo-praktichna-konferentsiya.html
==================================================

5 жовтня 2018 р.в Національному авіаційному університеті відбулась Міжнародна науково-практична конференція «Глобальні виклики європейській безпеці. Роль громадських організацій у протидії екологічному, аерокосмічному і кібертероризму».
Метою конференції було обговорення терористичних загроз європейській безпеці та інформування міжнародних інституцій та урядів країн про методи системної протидії їх проявам.
Серед учасників зібрання були світові експерти з безпеки, науковці, політики й громадські діячі.
За результатами конференції прийнято звернення в якому, зокрема, говориться:
«Ми, учасники конференції переконані, що стрімкий розвиток глобалізованого інформаційного простору спричиняє загрози для суспільства у випадку своєчасно не розроблених заходів безпеки новітнім технологіям, які беруть на озброєння адепти міжнародного тероризму.
Сьогодні спостерігається сплеск розширення масштабів тероризму, різноманітності його форм і засобів реалізації на морі, на суші, у повітрі, в інформаційному просторі. Особливу загрозу всьому живому становить погіршення екології, перенесення у космічний простір сфер збройної, інформаційної, радіоелектронної боротьби та розвідки.
Вважаємо за необхідне невідкладно розпочати розроблення нової архітектури європейської системи безпеки, в якій найважливішим складником протидії тероризму має стверджуватися активна позиція громадських інститутів суспільства».