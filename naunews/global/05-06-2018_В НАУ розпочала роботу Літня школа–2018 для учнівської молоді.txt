Заголовок: В НАУ розпочала роботу Літня школа–2018 для учнівської молоді
Дата: 05/06/2018
URL: https://nau.edu.ua/ua/news/1/6/v-nau-rozpochala-robotu-litnya-shkola–2018-dlya-uchnivskoi-molodi.html
==================================================

04 червня 2018 року в Національному авіаційному університеті стартував профорієнтаційний та освітній проект «Літня школа–2018» для учнів навчальних закладів освіти, випускників-2019.
Мета проекту – підвищення якості рівня знань і вмінь учнів навчальних закладів освіти з предметів шкільного циклу, перевірка їх готовності до загальнонаціонального ЗНО–2019, надання їм допомоги у професійному самовизначенні та здійснення допрофесійного консультування у середовищі вищої школи. Літня школа ‑ це форма відпочинку та нового спілкування для старшокласників у середовищі вищої школи, де мають місце відпочинок й активні заняття з тієї чи іншої галузі знань.
Літня школа розпочала роботу із урочистого відкриття, на якому були присутні також батьки учасників. Презентувала роботу університету, Навчально-наукового інституту неперервної освіти, підготовчого відділення громадян України, освітнього проекту «Літня школа» ‑ директор Муранова Н.П. Цікавим та неординарним був виступ заступника директора ННІАЕТ Одарченко Р.С., який розкрив старшокласникам науковий аспект роботи з обдарованою студентською молоддю, акцентувавши увагу присутніх на перспективи навчання в університеті щодо подальшої їх наукової діяльності.
Цього року до участі у проекті зареєструвалося 143 майбутніх випускників як із м. Києва, так і з регіонів України. Організатором проекту виступив Навчально-науковий інститут неперервної освіти за сприянням випускових кафедр університету.
На учасників заходу чекають цікаві лекції, семінари, круглі столи, вікторини, дискурси, бінарні тренінги, екскурсії, наукові квести, практичні заняття за програмою УЦОЯО щодо підготовки до ЗНО‑2019 з дисциплін шкільного циклу (математика, фізика, хімія, українська мова та література, історія України, англійська мова), День відкритих дверей НАУ (09.06.2018), майстер-класи випускових кафедр, пробне ЗНО (09.06.2018), профорієнтаційне опитування, олімпіади. До роботи у Літній школі будуть залучені відомі провідні науковці та молоді вчені університету.
Такі школи, у тій чи іншій мірі, моделюють такі процеси як: навчання старшокласників у середовищі вищої школи, наукового співтовариства, залучення обдарованої молоді до навчання та науково-дослідної роботи, професійної орієнтації та професійного самовизначення, а також є майданчиком для розвитку творчої особистості, роботі у команді, участі та співучасті у цікавих заходах за інтересами, придбання навичок самостійної роботи і, водночас, спонукають до формування почуття відповідальності, чесності, самоповаги, працездатності тощо.
Триватиме перебування старшокласників у середовищі закладу вищої освіти до 13 червня 2018 року.
Участь у такій школі надасть можливість учасникам сформувати спеціальне освітнє середовище, у якому формується колектив однодумців викладач-учень, розвинути у них стійкий інтерес до отримання вищої освіти, підвищити мотивацію до подальшого навчання, адаптуватися до процесу навчання у вищій школі, розкрити власні здібності та творчий потенціал, підвищити рівень знань із шкільних предметів, а також сприятиме успішному складанню ЗНО‑2019 та вступу до Національного авіаційного університету.