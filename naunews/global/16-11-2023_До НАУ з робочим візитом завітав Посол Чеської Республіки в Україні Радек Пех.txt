Заголовок: До НАУ з робочим візитом завітав Посол Чеської Республіки в Україні Радек Пех
Дата: 16/11/2023
URL: https://nau.edu.ua/ua/news/2023/11/do-nau-z-robochim-vizitom-zavitav-posol-cheskoi-respubliki-v-ukraini-radek-peh.html
==================================================

Сьогодні до Національного авіаційного університету (НАУ) завітав нещодавно призначений Посол Чехії в Україні Радек Пех. Для НАУ особливого значення набула та обставина, що це – один із перших заходів пана Пеха на новій посаді.
Під час свого візиту, Посол ЧеськоЇ Республіки зустрівся з керівництвом НАУ та ознайомився з науково-технічним потенціалом університету.
Пан Радек Пех також відвідав Музей авіації, де для нього провели екскурсію й розповіли про історію авіації в Україні та досягнення НАУ у цій галузі, а також продемонстрували роботу льотно-тренажерного комплексу НАУ, який використовується в процесі підготовки пілотів та дозволяє моделювати практично типи літаків та аеропорти світу.
Керівництво НАУ щиро подякувало пану Послу за вагому допомогу Україні з боку Чеської Республіки, зокрема за фінансування та організаційну підтримку проєкту: «Підготовка українських транспортних пілотів у Чехії», що дає змогу двадцяти кращим студентам-пілотам НАУ, на умовах відкритого конкурсу, проходити льотну практику в Чехії.
Особлива вдячність була також висловлена Уряду Чехії за сприяння співпраці з Чеським технічним університетом у Празі, яка передбачає проведення аудиту освітньо-професійних програм НАУ, оцінку та перевірку їх якості, відповідність цілям навчання, а також ефективність у досягненні запланованих результатів навчання відповідно до авіаційних стандартів та правил ЄС, визначених EASA.
Під час зустрічі також обговорено перспективи участі НАУ в інших проєктах, які підтримуються Урядом Чеської Республіки, висловлено щире сподівання на подальший активний розвиток академічного та технічного обміну між двома країнами, враховуючи їхні спільні інтереси та цінності.
Цей візит — новий етап у співпраці обох країн, який сприятиме обміну знаннями та інноваціями в галузі авіаційної науки та освіти.