Заголовок: Відвідини  Представництва Європейського Союзу в Україні
Дата: 16/04/2015
URL: https://nau.edu.ua/ua/news/2015/4/vidvidini-predstavnicztva-evropejskogo-soyuzu-v-ukraini.html
==================================================

10 квітня   студенти-магістри Інституту міжнародних відносин зі спеціальностей «Міжнародна інформація», «Міжнародне право», «Журналістика» за сприяння Інформаційного центру ЄС при НАУ відвідали Представництво Європейського Союзу в Україні.
Мета заходу - ознайомити студентів з процесами   формування інформаційних  ресурсів Представництва та принципами інформаційної  політики ЄС.
Під час зустрічі відбулася відкрита дискусія з керівником відділу преси та інформації Юргісом Вілчінскасом, обговорювалося підписання Україною Угоди про асоціацію, що являє собою унікальний інструмент для реалізації проголошеного Україною європейського вибору. Ідеться насамперед про здійснення ключових  реформ та запровадження європейських стандартів і норм, що підвищать якість життя громадян. Європейський союз є найбільшим донором України. Щорічне фінансування через Європейський інструмент сусідства і партнерства зросло з 47 млн. євро 2002 року до 242 млн. євро 2014 року. Підтримка Євросоюзу стосується широкого кола сфер: макрофінансової стабільності, державного управління, розвитку громадянського суспільства, економіки, енергетики, захисту довкілля, освіти тощо.
Юргіс Вілчінскас поінформував  студентів, що Угода передбачає новий рівень співпраці між Україною та ЄС щодо інформаційної політики.
Такі заходи підвищують рівень поінформованості молодого покоління про Європейський Союз та його політику, а також допоможуть у підготовці  магістерських досліджень у  галузі міжнародної діяльності.