Заголовок: Візит делегації з Університету міста Кадіс (Королівство Іспанія, ЄС) до ННІМВ
Дата: 07/10/2016
URL: https://nau.edu.ua/ua/news/2016/10/vizit-delegatsii-z-universitetu-mista-kadis-(korolivstvo-ispaniya-es)-do-nnimv.html
==================================================

4 жовтня 2016 р. Навчально-науковий інститут міжнародних відносин  НАУ відвідала делегація поважних гостей у складі Генерального директора Департаменту міжнародних зв’язків Університету міста Кадіс (УКА) Хуана Карлоса Гарсія Галінда та директора центру із зв’язків УКА з країнами СНД Андреса Сантана Аррібас. Гостей з Іспанії в Навчально-науковому інституті міжнародних відносин НАУ приймали  проректор з розвитку та міжнародних зв’язків НАУ Олександр Авдєєв, директор ННІМВ НАУ Алла Фоменко, завідувач кафедри іноземних мов, віце-президент Асоціації іспаністів України Ірина Бонацька, а також відповідальний за міжнародні зв’язки інституту Максим Алієв та відповідальна за науково-методичну роботу Світлана Біла. На зустрічі були присутні студенти та викладачі кафедр ННІМВ НАУ.
Доктор Хуан Карлос Гарсія Галінда виступив із цікавою та змістовною доповіддю про освітню та науково-дослідну діяльність Університету міста Кадіс, розповів про переваги, які відкриває для освітян та студентів з України програма Erasmus+. У презентації розкривалися особливості програми мобільності ErasmusКА107, яка передбачає можливість отримання стипендій Європейського Союзу студентами, викладачами, адміністративними працівниками університетів НАУ та УКА для навчання, викладання та обміну досвідом.
Студенти ННІМВ НАУ взяли активну участь в обговоренні презентації, ставили питання про перспективи та можливості участі студентів НАУ в проектах Європейського Союзу «Горизонт – 2020» та в програмі ЄС Erasmus + щодо навчальної мобільності.  Презентація доктора Хуана Карлоса Гарсія Галінда та його спілкування із студентами ННІМВ НАУ відбувалося англійською мовою.
Представники НАУ та гості з Іспанії відзначили важливість налагодження тісних зв’язків між університетами у ХХІ ст., акцентували увагу на необхідності продовжити започатковану співпрацю в освітній та науковій сферах між НАУ та УКА.
Детальна інформація про Університет м.Кадіс
http://interdep.nau.edu.ua/uk/component/content/article/1-2011-07-08-18-07-17/567-2015-10-12-08-25-24.html