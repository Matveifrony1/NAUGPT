Заголовок:Аеродинамічний науково-навчальний комплекс

Дата: ----------
URL: https://nau.edu.ua/ua/menu/science/naukova-robota/naukovi-rozrobki/aerodinamichniy-naukovo-navchalniy-kompleks.html
==================================================
Аеродинамічний науково-навчальний комплекс
 

Офіційний сайт

 

  

 

В Україні одним з найпотужніших центрів дослідження аеродинамічних характеристик є «Аеродинамічний науково-навчальний комплекс» на базі Київського авіаційного інституту. Цей комплекс є невід’ємною складовою частиною аеродинамічної науки в Україні і входить до державного реєстру наукових об’єктів, що є національним надбанням.

Основою аеродинамічного науково-навчального комплексу є діюча прямоточна труба ТАД-2, що  призначена для проведення аерофізичних досліджень впливу небезпечних атмосферних явищ на аеромеханіку літальних апаратів та дослідження вітрового навантаження на промислові об’єкти. До складу комплексу входять приміщення, в яких відбуваються підготовчі роботи для проведення трубних випробувань, а також розташовані системи, що забезпечують її життєдіяльність і вимірювання результатів експериментів. Має великі розміри робочої частини 4,0×2,5×5,5 м та максимальна швидкість потоку 46 м/с. Спектр об’єктів аеродинамічних досліджень та їх параметрів у комплексі дуже широкий від літальних апаратів, в тому числі ракетно-космічного призначення, до різноманітних будівельних конструкцій, а також різноманітних об’єктів транспорту і спорту. В аеродинамічній трубі ТАД-2 з часу її пуску виконано велику кількість різноманітних експериментальних досліджень. 

 

Спектр об’єктів аеродинамічних досліджень та їх параметрів у комплексі дуже широкий від літальних апаратів до різноманітних будівельних конструкцій, а також різноманітних об’єктів транспорту і спорту.

Під час дослідження аеродинаміки літальних апаратів визначаються:

аеродинаміка (загальна та місцева);
стійкість та керованість;
вплив несприятливих факторів (обмерзання, інтенсивні зливові опади, зсув вітру, скидання вантажу, індивідуальні особливості, відмова функціональних систем);
математичне моделювання динаміки польоту за даними трубних випробувань;
робочі характеристики гвинтів разом з натурними моторами;
повітряні навантаження на окремі елементи та підвісні вантажі;
електризація поверхні.
Під час дослідження наземних будівель та споруд (висотних будівель, телевізійних та комунікаційних веж, ангарів, відкритих естрад, щогл ЛЕП, мостів, витяжних труб, ущільнень висотними спорудами старих мікрорайонів, вітроенергетичних установок)визначаються:

навантаження на фундамент від дії вітру;
вітрові навантаження на фасади будівель та споруд;
виявлення зон аеродинамічної нестійкості будівель та споруд;
дослідження ефективності вентиляційних систем при проектуванні та ущільненні будівель;
дослідження наявності швидкісних та повітряних течій або застійних зон пішохідного рівня (завдання аерації);
дослідження методів та способів гасіння коливань будівель та споруд при вітрових навантаженнях;
метрологічна атестація засобів вимірювання швидкості та напряму повітряного потоку.
Під час дослідження аеродинамічних характеристик об’єктів транспорту і спорту визначаються

аеродинамічний опір;
стійкість та керованість за великих швидкостей руху;
аеродинаміка вітрил, підводних кілів, рулів напрямку;
вентиляція у підкапотному просторі та салоні автомобіля з працюючим двигуном.

