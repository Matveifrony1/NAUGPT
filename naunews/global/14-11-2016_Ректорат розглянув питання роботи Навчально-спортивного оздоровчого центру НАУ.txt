Заголовок: Ректорат розглянув питання роботи Навчально-спортивного оздоровчого центру НАУ
Дата: 14/11/2016
URL: https://nau.edu.ua/ua/news/2016/11/rektorat-rozglyanuv-pitannya-roboti-navchalno-sportivnogo-ozdorovchogo-tsentru-nau.html
==================================================

2 листопада 2016 року відбулося засідання ректорату Національного авіаційного університету, на якому розглядалося питання роботи Навчально-спортивного оздоровчого центру (НСОЦ) та шляхи досягнення належних умов для проведення навчально-спортивної роботи.
Для розвитку та підтримання на високому рівні спорту в НАУ перед НСОЦ постали два найгостріших питання - брак фінансування та, як наслідок, незадовільний стан матеріально-технічної бази Центру Спорту та Здоров’я (ЦСЗ).
Фінансування НСОЦ повинно здійснюватись за рахунок державного бюджету, як у вигляді частки загально-університетського бюджету так і бюджету, отриманого за надання НСОЦ додаткових послуг. Наразі створені умови, за яких фінансування надається по залишковому принципу, а керівник підрозділу має досить обмежену інформацію щодо обліку надходжень, витрат і управління субрахунком, але несе за це повну відповідальність.
Очевидним фактом є те, що за останні роки фінансування структурного підрозділу було вкрай незадовільним. Ремонтно-відновлювальні роботи або взагалі не виконувались, або виконувались не належної якості чи не своєчасно. Як наслідок – занедбана матеріально-технічна база ЦСЗ, а саме:
загорожа території спорткомплексу на значних ділянках розкрадена або знищена;
відкриті спортивні майданчики такими вже назвати не можна, вони цілковито зруйновані;
на полі стадіону ростуть дерева, а у ямах можна зламати ноги;
керівництво НСОЦ заборонило використовувати Манежу за призначенням, бо він є напівзруйнованим;
шість критих спортивних залів у двох корпусах використовуються всупереч санітарним нормам - дах тече, на стінах панує грибок, штукатурка повідпадала, вентиляція зруйнована і не працює, вікна зламані та частково демонтовані, через що освітлення та температура повітря нижчі за потрібні.
Створюється враження, що знищення та доведення до аварійного стану відбувалось навмисно з метою подальшого визнання НСОЦ збитковим та таким, що потребує закриття. А територія (загальна площа - 29 гектарів), на якій він розташований, могла бути використана, наприклад, для будівництва багатоповерхових будинків.
На думку нового директора НСОЦ Володимира Артамонова для виходу із даної ситуації необхідно:
запровадити пряме фінансування центру із загально-університетського бюджету, спрямувавши зароблені кошти на розвиток та реконструкцію матеріально-технічної бази НСОЦ;
розподілити витрати за експлуатацію приміщень та комунальні платежі серед тих університетських підрозділів та служб, які користуються матеріально-технічною базою НСОЦ.
Висвітливши перед керівником університету існуючих проблем з’явилась сподівання, що ситуація буде вирішена найближчим часом. Цьому сприятиме і резолюція засідання ректорату. Вона, зокрема, передбачає розробити план з реконструкції центру, призначивши відповідальних, а також виділити невиконані пункти з поточного плану ремонтно-будівельних робіт НАУ, що стосуються НСОЦ, і добитися їх виконання.