Заголовок: В НАУ пройшов цикл практичних занять: «Правове регулювання обігу крипторинку в Україні»
Дата: 20/04/2021
URL: https://nau.edu.ua/ua/news/2021/4/v-nau-proyshov-tsikl-praktichnih-zanyat-pravove-regulyuvannya-obigu-kriptorinku-v-ukraini.html
==================================================

Кафедрою конституційного та адміністративного права Юридичного факультету Національного авіаційного університету спільно з практикуючим трейдером криптобіржі «Binance», кандидатом технічних наук Олегом Косовичем для здобувачів другого (магістерського) освітнього рівня проведено цикл практичних занять з дисципліни «Правове регулювання обігу крипторинку в Україні».
Під час занять студенти ознайомилися з основами трейдингу на криптобіржі, механізмом виведення криптовалюти з біржі та переведення її у режим фіатного еквіваленту, отримали наочний досвід реєстрації на криптобіржі та активізації електронного гаманця криптовалюти, а також практичні навички роботи зі смарк-контрактами та залучення фінансових ресурсів шляхом первинного розміщення монет (ІСО) в українських економічних умовах.
Майбутні юристи також мали нагоду навчитися оцінювати проєкти для процедури краудфайдінгу та правові ризики в цих процесах. На завершення заходу практикуючий трейдер детально розповів про сумісну програму Міністерства цифрової трансформації України та програми Стейллар, основною метою якої є визначення потенційного правового статусу віртуальних активів і валют в Україні.