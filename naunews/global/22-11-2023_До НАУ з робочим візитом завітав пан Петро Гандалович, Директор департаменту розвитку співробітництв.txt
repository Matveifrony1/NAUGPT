Заголовок: До НАУ з робочим візитом завітав пан Петро Гандалович, Директор департаменту розвитку співробітництва та гуманітарної допомоги МЗС Чеської Республіки
Дата: 22/11/2023
URL: https://nau.edu.ua/ua/news/2023/11/do-nau-z-robochim-vizitom-zavitav-pan-petro-gandalovich-direktor-departamentu-rozvitku-spivrobitnitstva-ta-gumanitarnoi-dopomogi-mzs-cheskoi-respubliki.html
==================================================

Сьогодні до Національного авіаційного університету завітав високопоставлений чеський дипломат пан Петро Гандалович, який в МЗС Чехії відповідає за розвиток міжурядової співпраці та гуманітарної допомоги.
Головною метою візиту стало обговорення нинішнього стану співробітництва НАУ з Чеським технічним університетом, яке фінансово підтримується Урядом Чеської Республіки, зокрема етапу реалізації проєкту спільної підготовки пілотів за стандартами Європейської агенції безпеки авіації (EASA).
Чеського гостя зустрічали Голова комісії з реорганізації НАУ, в.о. ректора Володимир Шульга, проректор з міжнародного співробітництва і освіти Ірина Зарубінська, помічник ректора Сергій Кондратюк, директор Навчально-наукового інституту міжнародного співробітництва та освіти Ольга Шевченко.
У вступному слові керівник НАУ щиро подякував пану Гандаловичу за вагому допомогу Україні з боку Чеської Республіки, зокрема за фінансування та організаційну підтримку проєкту: «Підготовка українських транспортних пілотів у Чехії», що дає змогу двадцяти кращим студентам-пілотам НАУ проходити льотну практику в Чехії.
Володимир Петрович високо оцінив нинішній етап співпраці з Чеським технічним університетом і висловив сподівання на те, що Уряд Чеської Республіки продовжить фінансування проєкту підготовки пілотів на наступний рік.
Протягом зустрічі також було обговорено нинішній стан співробітництва НАУ з Чеським технічним університетом і його практичну реалізацію в умовах реорганізації НАУ, відповідну взаємодію щодо пролонгації проєкту на наступний рік та нові можливості для розширення співпраці між нашими закладами вищої освіти.
У завершальній частині високий гість коротко ознайомився з експозицією Музею авіації та залишив запис у Книзі почесних гостей НАУ.