Заголовок: Студенти показали журналістам ТСН умови проживання в гуртожитках НАУ
Дата: 31/08/2021
URL: https://nau.edu.ua/ua/news/2021/8/studenti-pokazali-zhurnalistam-tsn-umovi-prozhivannya-v-gurtozhitkah-nau.html
==================================================

Нещодавно
журналісти ТСН (телеканал 1+1) побували в Студентському містечку НАУ
і поспілкувалися зі студентами, які не тільки розповіли про свої будні в гуртожитках, а й запросили журналістів з камерою до кімнат, в яких проживають.
Журналісти 1+1 на власні очі побачили в яких умовах живуть студенти, які мають меблі, техніку. Коридорні приміщення гуртожитків, що також видно на кадрах з сюжету, чисті та охайні.
Як розповіла проректор НАУ Світлана Тимкіна, звичайно, що студентські гуртожитки потребують уваги та постійного оновлення. Під час проживання студентів мають місце ті чи інші випадки пошкодження майна.
«Відбувається якась подія, під час якої щось було пошкоджено. Ви розумієте студента – він не прийде і не подасть заявку. Такі знахідки бувають раптовими. А якщо студенти помітять у своїх кімнатах якісь несправності, то це питання швидко вирішать: у кожному гуртожитку на вахті є три журнали: перший - це електрика, другий - сантехніка і третій - це столярні роботи. З будь-яких зауважень, які виникають у студентів, вони дають заявку, за якою відповідні служби реагують та ліквідуються несправності», - пояснила вона.
Про життя в стінах гуртожитків НАУ журналістам розповів Голова студентської ради Студмістечка НАУ Данило Кособоков. За його словами умови проживання в гуртожитку влаштовують більшість студентів, а деякі навіть знайшли шляхи їх поліпшення власними силами.
«Ми сортуємо сміття і потім ці гроші йдуть на покращення наших умов проживання. Якщо гарний місяць, у нас є півтори тисячі», - поділився Кособоков.
Звісно, гуртожитки Студентського містечка НАУ потребують оновлення та капітальних ремонтів, особливо зважаючи на те, що за попередні п’ять років, за керівництва колишнього ректорату, ніхто нічого не ремонтував взагалі.
На сьогоднішній день серед пріорітетних завдань адміністрації університету - поетапне оновлення інфраструктури студмістечка, поточні та капітальні ремонти гуртожитків. З цією метою вже проведені і тривають низка державних закупівель. Мова зокрема, і про оновлення, постільної білизни, і матраців тощо.
Крім того, станом на зараз, в НАУ розроблений план усунення недоліків та розбудови Студентського містечка, який буде реалізовуватись в період з 2021 року по 2026 рік.
Окремо інформуємо про можливість кожного студента НАУ звернутися зі своєю
проблемою, скаргою чи пропозицією щодо поліпшення умов проживання у гуртожитках до адміністрації Студмістечка.