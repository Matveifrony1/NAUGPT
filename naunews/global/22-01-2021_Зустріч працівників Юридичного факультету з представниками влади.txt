Заголовок: Зустріч працівників Юридичного факультету з представниками влади
Дата: 22/01/2021
URL: https://nau.edu.ua/ua/news/2021/1/zustrich-pratsivnikiv-yuridichnogo-fakultetu-z-predstavnikami-vladi.html
==================================================

21 січня 2021 року працівники Юридичного факультету взяли участь в організованому Асоціацією правників України онлайн-заході з представниками влади, в рамках якого відбулася зустріч з заступницею Міністра юстиції України з питань європейської інтеграції Валерією Коломієць.
Ключовими аспектами для обговорення під час зустрічі стали пріоритетні напрями діяльності Міністерства юстиції України на 2021 рік; стан виконання Україною зобов’язань перед Європейським Союзом та Міжнародним валютним фондом у сфері правової політики; особливості інституту неплатоспроможності фізичних осіб; питання мораторію на стягнення з державних підприємств та регулювання статусу арбітражних керуючих, а також проблеми впровадження інституту медіації та перспективи подальшого розвитку ринку правової допомоги в Україні та світі.
Кожен з учасників заходу мав можливість особисто виступити та представити власні очікування від сучасних реформаторських дій у різних сферах суспільного життя, в тому числі і в освітній сфері. Такий обмін думками не лише посприяв збагаченню знань науковців, освітян та практикуючих юристів, які долучилися до розгляду проблемних питань сьогодення, а й забезпечив визначення нових векторів розвитку правової сфери з метою підвищення якості надання правової допомоги населенню.