Заголовок: Перший Всеукраїнський практичний семінар «Професія майбутнього: кібербезпека»
Дата: 11/04/2017
URL: https://nau.edu.ua/ua/news/2017/4/pershiy-vseukrainskiy-praktichniy-seminar-profesiya-maybutnogo-kiberbezpeka.html
==================================================

23 березня 2017 року в НАУ відбувся перший Всеукраїнський практичний семінар «Професія майбутнього: кібербезпека», спільно організований Навчально-науковим інститутом комп`ютерних інформаційних технологій та Київською кіберакадемією. Участь у семінарі взяли понад 400 студентів та фахівців з Києва та Тернополя. Мета семінару - поінформувати про сучасні тенденції у галузі кібербезпеки, можливості підготовки фахівців та проходження практики в провідних українських та зарубіжних компаніях.
Відкрив роботу семінару та побажав успіху учасникам проректор з міжнародного співробітництва НАУ В.Чепіженко. Він наголосив на важливості інформаційних технологій та кібербезпеки в сучаcному світі.
Новим стандартам підготовки бакалаврів за спеціальністю 125 «Кібербезпека» була присвячена грунтовна доповідь директора НН ІКІТ О. Юдіна. «Нині стоїть питання про опанування студентами ряду компетенцій за освітньою спеціальністю. Поєднання класичних теоретичних знань та практичних навичок на курсах поглибленої освіти – запорука успіху молодого фахівця з кібербезпеки» - підкреслив у своєму виступі директор НН ІКІТ.
Можливості поглибленої освіти та напрямки курсів підготовки фахівців окреслив у своїй доповіді декан  Київської кіберакадемії О. Барановський. Подальшу діяльність він бачить у тісній співпраці зі студентами НАУ, оскільки серед співробітників Кіберакадемії багато випускників НН ІКІТ.
Актуальні питання та практичні аспекти діяльності білих хакерів висвітлив у своїй доповіді співробітник Київської кіберакадемії Є. Тюрін.
Значну зацікавленість учасників викликала доповідь головного менеджера компанії ISSP Р. Сологуба. Значний досвід фахівця, доступна подача матеріалу одержали високу оцінку аудиторії.
Слова вдячності викладачам та цінні поради студентам прозвучали у виступі провідного анлітика систем безпеки компанії Nilsen та випускника кафедри комп`ютеризованих систем захисту інформації Д. Коротовських. Логічним завершенням семінару став виступ директора з розвитку бізнесу Київської кіберакадемії К. Лебеденка.
За підтримки міжнародних спонсорів було вручено стипендії на навчання в Київській кіберакадемії 5 студентам НН ІКІТ. Починаючи з грудня 2016 року, коли був підписаний Меморандум про співпрацю між НАУ та Київською кіберакадемією, загальна сума спонсорської допомоги для студентів НАУ склала понад 500 тис. грн. Серед стипендіатів – кращі студенти НН ІКІТ Т. Загазей, О. Борисенко, Є. Сидоров, А. Шляхова та інші. Вони проходять підготовку за програмами «Certified Ethical Hacking», «Computer Hacking Forensic Investigator» та «CyberSecurity Fundamentals».
Наступні Всеукраїнські практичні семінари будуть присвячені продуктам та рішення компанії Microsoft – співорганізатор компанія «Техексперт», технологіям інформаційної безпеки – за участю випускника кафедри КСЗІ НН ІКІТ  Д. Коротовських.