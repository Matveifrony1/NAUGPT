Заголовок: В НАУ відбувся пам’ятний  онлайн захід на тему «35 річниці Чорнобильської катастрофи»
Дата: 26/04/2021
URL: https://nau.edu.ua/ua/news/2021/4/v-nau-vidbuvsya-pam’yatniy-onlayn-zahid-na-temu-35-richnitsi-chornobilskoi-katastrofi.html
==================================================

З моменту трагічних подій на Чорнобильській атомній електростанції минуло 35 років. Цей день, 26 квітня 1986 року, поділив життя багатьох людей на “доˮ та “післяˮ, залишивши по собі глибокий відбиток у пам’яті. Аварія, яка відбулася призвела до однієї із найбільших техногенних та екологічних катастроф в історії людства.
Для вшанування пам’яті людей, які постраждали та загинули від її наслідків, 26 квітня 2021 року за сприяння відділу по роботі зі студентами та за підтримки ліквідатора аварії Анатолія Яковича Горішнього відбувся пам’ятний захід. Він пройшов в онлайн форматі із залученням близько ста студентів та викладачів.
Під час зустрічі Анатолій Горішній поділився спогадами як все починалось, як відбувалися та розгорталися події тих днів, про відсутність у людей розуміння страшних наслідків цієї аварії. Від почутого та розуміння наслідків трагедії ставало моторошно.
У 1986 році доповідач був заступником командира «Групи безпечного пересування» підрозділу міліції. Основним завданням групи було: забезпечити попередження людей щодо небезпечного перебування на вулицях міст, розташованих поблизу джерела вибуху; забезпечення порядку та допомоги в евакуації населення із міст Прип’яті та Чорнобиля.
Інформація, яка стосувалась аварії, замовчувалася, бо могла спровокувати паніку. Евакуація населення міста Прип’ять відбулася 27 квітня фактично за декілька годин! Люди, які від’їжджали на декілька днів до своїх домівок, більше не повернулися…
Під час заходу проректор з гуманітарної політики та інновацій Тімкіна Світлана за сумлінну працю, зразкове виконання своїх службових обов’язків та у зв’язку з 35-ими роковинами катастрофи на Чорнобильській атомній електростанції вручила Горішньому Анатолію Яковичу відзнаку університету «Подяка ректора».
У цей день шануймо ліквідаторів за їх сміливість та відвагу, за ризик своїм життям заради життя мільйонів!
Пам’ятаємо про це, щоб уникнути повторення!