Заголовок: Студенти ФМВ НАУ взяли участь у заходах Дипломатичної академії України ім. Г. Удовенка при МЗС України
Дата: 17/10/2023
URL: https://nau.edu.ua/ua/news/2023/10/studenti-fmv-nau-vzyali-uchast-u-zahodah-diplomatichnoi-akademii-ukraini-im-g-udovenka-pri-mzs-ukraini.html
==================================================

Студенти Факультету міжнародних відносин НАУ відвідали презентацію книги Мирона Кордуби «Територія і населення України». Це перше видання українською оригінального твору «Le Territoire Et La Population De L`Ukraine. Contribution Geographique Et Statistique», написаного понад 100 років тому. Переклад та двомовне видання праці Кордуби здійснив Музей історичного центру міста Києва.
Організатор заходу – Дипломатична академія України ім. Г. Удовенка при МЗС України.
Під час заходу організатори зазначили, що Мирон Кордуба за даними переписів 1897, 1900 та підрахунків 1914 року склав таблицю на 26 сторінках, а після – свою карту з лінією українського етнографічного кордону. На цій карті 1919 року як українські позначені території від Чернігова до Криму включно з півостровом, а також Холм, Брест-Литовськ, Гродно, Ростов і вся Кубань із виходом до Каспію.
Одразу після презентації студенти відвідали виставку «Terra Ucrainorum», на якій була представлена карта Мирона Кордуби та інші історичні карти України. На виставці «Terra Ucrainorum» можна було побачити українські землі на картах європейських картографів: Ніколо Сансона, Йогана Гоммана, Юбера Жайо. Студенти також ознайомилися з картою «Східна Європа до кінця 13-го століття», складеною за Літописом Руським, картами часів УНР та історичною картою острова Зміїний.
Участь студентів факультету у заходах Дипломатичної академії стала можливою завдяки співпраці Факультету міжнародних відносин НАУ та Дипломатичної академії ім. Г. Удовенка при МЗС України.