Заголовок: Комунікація в оcобливих умовах
Дата: 31/01/2017
URL: https://nau.edu.ua/ua/news/2017/1/komunikatsiya-v-ocoblivih-umovah.html
==================================================

30 січня 2017 року на базі кафедри української мови та культури і кафедри авіаційної психології Навчально-наукового гуманітарного інституту відбувся міжкафедральний науково-практичний семінар за участю науковців з інших країн – «Комунікація в особливих умовах: психологічні та лінгвістичні проблеми». На урочистій частині заходу з вітальними словами виступили проректор з міжнародного співробітництва Національного авіаційного університету В. Чепіженко, директор Навчально-наукового гуманітарного інституту НАУ А. Гудманян; завідувач кафедри авіаційної психології НН ГМІ Л. Помиткіна; завідувач кафедри української мови та культури НН ГМІ І. Бурлакова.
У роботі семінару взяли участь науковці з Київського національного університету імені Тараса Шевченка, Бінгьольського університету (Турецька Республіка, м. Бінгьоль) та Університету імені Неджметіна Нурбахана (Турецька Республіка, м. Конья) та Національного авіаційного уніерситету. У рамках семінару доповідачами були порушені актуальні аспекти проблеми комунікації в особливих умовах. Доповіді виголошувалися українською та англійською мовами. Серед заявлених тем найбільшу увагу присутніх привернули виступи професора А. Кабадайи «Використання ігрових практик для вивчення мови у ранньому віці», О. Швед «Cемінар як комунікаційна ланка освітнього процесу в кризових умовах», доцента К. Татлилиоглу «Пояснення вчинків людини за сприятливих психологічних умов», професора М. Руденка «Психологічні фактори підготовки екіпажів до дій в позаштатних ситуаціях під час польоту», доцента С. Ягодзінського «Комунікація як проблема: тотальність особливих умов», В. Злагодух «Роль саморегуляції професійної діяльності у комунікації майбутніх авіаційних спеціалістів», О. Сєдашової «Лінгвістичні патерни креативного мислення в екстраординарних ситуаціях» тощо.
На заході були присутні студенти, які цікавляться наукою та розвитком сучасної гуманітаристики і психології. Після кожного виступу звучали цікаві запитання, а наприкінці семінару відбулося активне обговорення порушених проблем. Робота семінару була жвавою та плідною, учасники збагатилися новими ідеями та знаннями.