Заголовок: «Шевченківський березень в НАУ»: підбиття підсумків
Дата: 10/04/2017
URL: https://nau.edu.ua/ua/news/2017/4/shevchenkivskiy-berezen-v-nau-pidbittya-pidsumkiv.html
==================================================

31 березня 2017 року в читальній залі НТБ НАУ відбулося урочисте закриття циклу науково-виховних заходів під загальною назвою «Шевченківський березень в НАУ», модераторами яких були викладачі кафедри української мови та культури Навчально-наукового-гуманітарного інституту.
Відкрила урочистості одна з ініціаторів проведення Шевченківського березня, його основний організатор старший викладач кафедри Т. Чухліб.
Роботу викладачів кафедри високо оцінила у своєму виступі проректор з навчальної та виховної роботи, професор Т. Іванова. Вона подякувала кафедралам за ту велику працю, яку вони здійснюють у проведенні заходів виховного спрямування.
Завідувач кафедри, доктор філологічних наук І.  Бурлакова у своєму виступі привернула увагу присутніх до ролі Т.Г. Шевченка у становленні України як незалежної держави й розвитку національної мови та культури, назвала і коротко схарактеризувала заходи, проведенням яких викладачі кафедри протягом місяця разом зі студентами НАУ вшановували пам'ять великого сина українського народу. Таких заходів було 18. Серед них покладання квітів до пам’ятника Т. Шевченка, два літературно-мистецькі свята, круглий стіл, два квести, три конкурси, дві лекції, дві творчі зустрічі, майстер-клас, поетичний марафон, перегляд відеофільму, два флешмоби.
Окрасою свята стало виконання художніх номерів: авторську поезію про Т. Шевченка прочитав Максим Процко; вірші, присвячені геніальному українцю, продекламували Діана Таран та Ірина Костяна; пісні на слова великого поета виконали Іван Азаров, Анна Поляцко та Дарина Бідюк.
Завершилося свято врученням сертифікатів і грамот активним учасникам заходів та переможцям конкурсів і квестів.