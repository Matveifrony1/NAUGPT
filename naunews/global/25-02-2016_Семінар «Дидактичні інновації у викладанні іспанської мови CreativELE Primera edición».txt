Заголовок: Семінар «Дидактичні інновації у викладанні іспанської мови CreativELE Primera edición»
Дата: 25/02/2016
URL: https://nau.edu.ua/ua/news/2016/2/seminar-didaktichni-innovaczii-u-vikladanni-ispanskoi-movi-creativele-primera-edicion.html
==================================================

20 лютого в Навчально-науковому Інституті міжнародних відносин відбувся навчально-методичний семінар «Дидактичні інновації у викладанні іспанської мови CreativELE Primera edición», організований Асоціацією іспаністів України та кафедрою іноземних мов ННІМВ.
З вітальним словом до учасників заходу звернулась директор ННІМВ Алла Фоменко, яка ознайомила учасників семінару з наймолодшим і найрейтинговішим Інститутом у структурі Національного авіаційного університету. Вона зазначила, що в Україні зростає інтерес до іспанської мови. Зокрема, в Інституті міжнародних відносин її вивчає понад 350 студентів, за участю яких щороку організовуються олімпіади та Дні іспанської мови. Також, від імені організатора семінару виступила Перший віце-президент Асоціації іспаністів України, завідувач кафедри іноземних мов Ірина Бонацька. Вона підкреслила, що важливу роль у співпраці науковців з Посольством Іспанії відіграє Інститут міжнародних відносин, на базі якого в жовтні 2012 році була зареєстрована Асоціація іспаністів України.
Відомі фахівці у галузі методики викладання іспанської мови як іноземної – доктор філософії Марія дель Мар ГаліндоМеріно (Університет м. Аліканте, Іспанія), Марія дель Кармен Мендес Сантос (Університет м. Віго, Іспанія), доктор філософії Тетяна Гунько (директор Центру іспанської мови та культури, Дніпропетровськ) – провели цікаві інтерактивні майстер-класи з актуальних проблем дидактики. У роботі семінару взяли участь понад 50 вчителів середніх шкіл та викладачів вишів з Києва, Одеси, Львова, Дніпропетровська, Херсона.
Завдяки функціонуванню Асоціації іспаністів України зв'язки Посольства Іспанії в Україні з нашим навчальним закладом щороку стають дедалі тіснішими. Це дає можливість нашим студентам не лише ближче знайомитися з культурою Іспанії, а й удосконалити майстерність володіння іспанською мовою. Такі заходи покращують методичний рівень викладання іноземних мов в ННІМВ та сприяють закріпленню набутих знань у підготовці майбутніх фахівців у сфері міжнародних відносин.