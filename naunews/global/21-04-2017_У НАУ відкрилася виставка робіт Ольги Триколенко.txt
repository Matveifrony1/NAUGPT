Заголовок: У НАУ відкрилася виставка робіт Ольги Триколенко
Дата: 21/04/2017
URL: https://nau.edu.ua/ua/news/2017/4/u-nau-vidkrilasya-vistavka-robit-olgi-trikolenko.html
==================================================

21 квітня 2017 року відбулося відкриття виставки видатної художниці та викладачки Національного авіаційного університету Ольги Вікторівни Триколенко
,
яка працювала в університеті протягом 15 років. На відкриття завітали колеги та студенти, які мали можливість познайомитися з унікальним приватним зібранням робіт художниці.
Ольга Вікторівна Триколенко народилася 25 вересня 1960 року в місті Дніпропетровськ. Зростала у Констянтинівці Донецької області в родині бабусі і дідуся. З 1969 року жила з батьками в Києві. У 1985 році закінчила Київський державний художній інститут, майстерню монументального живопису.
З 1985 р. працювала в Київському комбінаті монументально-декоративного мистецтва на посаді художника. За запрошенням відомого російського письменника Василія Головачева стала працювати над ілюструванням книжок, в основному наукової фантастики.
З 2000 року працювала в НАУ на кафедрі Української мови, літератури та культури, після утворення факультету Дизайну стала вести предмет «Рисунок, живопис». Останні роки працювала на кафедрі Основ архітектури та дизайну Навчально-наукового інституту аеропортів, викладала предмет «Рисунок, живопис, скульптура».
Постійно вела наукову роботу. Основні теми її досліджень: культура і мистецтво первісного ладу; культура і мистецтво Стародавнього Сходу (здебільшого Давній Єгипет); культура і мистецтво Егейського світу (Троя, Мікени, Середземномор’я); стародавні культури на території сучасної України в зв’язках з іншими культурами Давнього Світу (Циркумпонтійська зона, великий середземноморський регіон), культура Скіфії та ін. Досліджувала пам’ятки культури та мистецтва в музеях Києва, України та Росії. Живописні твори знаходяться у приватних колекціях України, Росії, США, Канади, Колумбії, Грузії та ін. Працювала над серією портретів сучасників (живопис), які знаходяться в колекціях музеїв Києва. Працювала також над темами авіації, космонавтики, науки (живопис, наукова робота).
Померла 1 серпня 2015 року, не доживши до свого 55-го дня народження.
Відвідувачі з вдячністю згадували свою колегу й викладачку, яка протягом багатьох років віддано служила професії і виховала не одне покоління талановитих митців.