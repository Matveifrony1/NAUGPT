Заголовок: Проректорів Національного авіаційного університету Максима Луцького, Павла Борсука та Валентина Войцехівського звільнено із займаних посад
Дата: 19/01/2017
URL: https://nau.edu.ua/ua/news/2017/1/prorektoriv-natsionalnogo-aviatsiynogo-universitetu-maksima-lutskogo-pavla-borsuka-ta-valentina-voytsehivskogo-zvilneno-iz-zaymanih-posad.html
==================================================

Звільнення відбулось у зв'язку зі скороченням чисельності штату за п. 1 ст. 40 КзПП України та відмовою колишніх проректорів від переведення на інші посади. Погодження із запропонованими вакантними посадами та відповідні заяви про переведення Максим Луцький, Павло Борсук та Валентин Войцехівський не надали.
Як повідомлялося на офіційному сайті НАУ 31.10.2016 року, проректорів було ознайомлено з наказами про звільнення у зв'язку зі змінами в штатному розписі. Керівництвом університету їм було запропоновано посади, відповідно до їхньої професійної кваліфікації.
При звільненні за скороченням штату були дотримані всі передбачені трудовим законодавством процедури.
Згідно чинного законодавства визначати штат і чисельність працівників стосовно підприємств, установ та організацій є нормативно закріпленим правом власника чи уповноваженого ним органу. У випадку подання позовів про поновлення, Суд зобов'язаний перевірити наявність підстав для звільнення (чи мало місце скорочення штату чи чисельності працівників). Але він не вправі обговорювати питання про доцільність скорочення чисельності чи штату працівників. Власник має право, на свій розсуд, вносити зміни до штатного розпису. Переведення звільнених працівників на іншу роботу за наявності вакантних робочих місць (посад) відбувається за їхньою згодою. Крім того, при звільненні працівників за п. 1 ст. 40 КЗпП діють обмеження на звільнення окремих працівників - жінок вагітних та таких, що мають дітей у віці до трьох років, одиноких матерів за наявності дитини у віці до 14 років, або дитини-інваліда, у деяких випадках і жінок, що мають дітей віком до шести років, молодих працівників у віці від 15 до 28 років, прийнятих після закінчення чи припинення навчання упродовж 2 років після вступу на роботу.