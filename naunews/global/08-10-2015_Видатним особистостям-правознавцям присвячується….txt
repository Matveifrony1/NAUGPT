Заголовок: Видатним особистостям-правознавцям присвячується…
Дата: 08/10/2015
URL: https://nau.edu.ua/ua/news/2015/10/vidatnim-osobistostyam-pravoznavczyam-prisvyachuetsya….html
==================================================

Напередодні святкування дня юриста, що відзначатиметься 8 жовтня, в Навчально-науковому Юридичному інституті пройшло засідання Центру медіації за участі дирекції та студентів.
На ньому досліджували професійні здобутки відомих вітчизняних правознавців у галузі юридичної науки, правоохоронної діяльності, судової та правозахисної практики, передачі досвіду наукового пошуку молодим поколінням задля розвитку України як правової, соціально розвиненої, демократичної держави.
Олександр Аксютенко (група ПР-201) у своєму виступі «Борис Бабій – відомий дослідник історії держави та права» відзначив наукові напрацювання вченого-енциклопедиста, знаного авторитетного дослідника в історико-правовій науці, доробок якого налічує близько 300 наукових праць.
Юлія Галайко (група ПР-205) у доповіді «Федір Лопушанський - відомий вчений у галузі кримінології, кримінального права і процесу» проаналізувала наукові розробки вченого у галузі кримінально-процесуальних і криміналістичних аспектів розслідування та попередження окремих видів злочинів, зокрема злочинів серед неповнолітніх. Доповідачка підкреслила, що напрацьовані автором матеріали базувалися на багаторічному досвіді його практичної діяльності в органах прокуратури, що має важливе прикладне значення для оперативно-розшукової діяльності.
У своєму виступі «Володимир Корецький - засновник української школи міжнародного приватного та публічного права» Іванна Білоконна (група ПР-201), вказавши на наукові здобутки вченого в галузі міжнародного права, його особисту роль в діяльності міжнародних інституцій, підкреслила, що глибина й об’єктивність суджень В. Корецького з найскладніших питань міжнародного права, різноманітність і багатство знань, розум та інтелігентність створили йому високий авторитет серед науковців і практиків.
Студенти відзначили особистісні та професійні якості видатних правознавців, що є актуальними для сучасних юристів, серед яких високоосвіченість, інтелігентність, енергійність, принциповість та цілеспрямованість, відданість обраному фаху, вимогливість до себе та колег.
Ознайомитися докладно з доповідями студентів можна в рубриці «Молодь і закон» на сайті Навчально-наукового Юридичного інституту: www.law.nau.edu.ua.