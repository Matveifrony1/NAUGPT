Заголовок: Кращих працівників Криворізького коледжу НАУ нагороджено відзнаками вишу
Дата: 23/02/2018
URL: https://nau.edu.ua/ua/news/1/2/kriviy-rig.html
==================================================

23 лютого в.о. ректора Національного авіаційного університету Володимир Ісаєнко побував з робочим візитом у Криворізькому коледжі НАУ. Під час перебування у навчальному підрозділі він приділив значну увагу навчальній авіаційно-технічній базі коледжу, на якій відбуваються практичні заняття, відвідав місця стажування студентів практичного курсу з обслуговування елементів літаків. Крім того, він ознайомився з умовами проживання студентів у гуртожитку коледжу.
Під час  зустрічі з працівниками та студентами коледжу В.Ісаєнко вручив кращим працівникам Тетяні Голосовій і Оксані Слізовій університетський нагрудний знак «За сумлінну працю», а нагрудний знак «Ветеран Національного авіаційного університету» отримали Іван Ковальчук, Євген Бакулін, Володимир Нічосов.
-Основним стратегічним завданням як для адміністрації коледжу, так і університету в цілому, є модернізація інфраструктури, вдосконалення навчальної, виробничої, практичної, матеріально-технічної бази, підвищення якості надання освітніх послуг, - сказав В.Ісаєнко під час зустрічі з колективом коледжу. - Усі підрозділи НАУ мають відповідати світовим стандартам, потребам вітчизняного та глобального ринків праці, ефективно використовувати освітній та науковий потенціал університету.