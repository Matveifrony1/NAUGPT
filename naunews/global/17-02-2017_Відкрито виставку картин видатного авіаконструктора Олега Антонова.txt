Заголовок: Відкрито виставку картин видатного авіаконструктора Олега Антонова
Дата: 17/02/2017
URL: https://nau.edu.ua/ua/news/2017/1/vidkrito-vistavku-kartin-vidatnogo-aviakonstruktora-olega-antonova.html
==================================================

7 лютого 2017 року Олегу Антонову виповнилося би 111 років. Своє життя він присвятив авіації, створивши 22 типи літаків і 52 типи планерів, заснував оригінальну школу конструювання. Його досягнення у створенні літаків здобули гідне визнання у світі. Зокрема, в 1999 році ім’я Олега Антонова занесено до Міжнародної зали Слави Аерокосмічного музею міста Сан-Дієго (США). Проте свій творчий потенціал він зміг виявити не тільки в авіації, а й у мистецтві. А саме в живописі.
До дня народження всесвітньо відомого творця літаків у Народному музеї ДП «АНТОНОВ» відкрилася виставка п’ятнадцяти оригіналів його картин, створених у 1938-1983 роках. Деякі з них раніше не демонструвалися і не репродукувалися. Серед представлених – картини «Мідний чайник та хліб», «Парканчик», «Натюрморт з рефлектором», «Дитячі іграшки», «Яблука», «Ліс під Києвом». Зокрема на виставці вперше виставлена картина «Катастрофа», написана у 1961 році.
Загалом за своє життя Олег Костянтинович створив близько 40 полотен. Унікальність влаштованої виставки полягає в тому, що оригіналів живописних творів О. Антонова немає в жодній діючий експозиції, їх можна побачити тільки у Народному музеї ДП «АНТОНОВ».
Виступаючи на відкритті виставки Анна Олегівна Антонова, професор кафедри вищої математики Інституту економіки та менеджменту НАУ, сказала про свого батька:  «На 99,9% був авіаконструктором, і тільки трішки художником».
Одночасно з виставкою картин у музеї діє фотовиставка «Невідомий відомий Антонов», на якій представлені ексклюзивні фотокадри миттєвостей життя О.К. Антонова. Ці експозиції є основними заходами,  присвяченими річниці видатного засновника підприємства ДП АНТОНОВ.
Докладніше про виставку читайте у наступному номері газети «Авіатор».