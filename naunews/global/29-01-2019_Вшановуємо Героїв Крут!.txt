Заголовок: Вшановуємо Героїв Крут!
Дата: 29/01/2019
URL: https://nau.edu.ua/ua/news/2019/01/vshanovuemo-geroiv-krut.html
==================================================

Цього дня виповнюється 101 річниця бою під Крутами – події, що набула для українського народу символічного значення. Недалеко від залізничної станції Крути добровольчий Студентський Курінь, що складався зі студентів Університету імені Святого Володимира, новоствореного Українського Народного Університету та гімназистів Київських гімназій, вступив у нерівний бій із чотиритисячним більшовицьким військом. Бій тривав п’ять годин. Ціною свого життя юні герої зупинили наступ ворога на два дні.
Крути стали легендою, символом героїзму та жертовності української молоді в боротьбі за незалежну Україну, що відстоювали право жити у власній державі.
Ця героїчна й, водночас, трагічна подія знаменувала початок нової епохи національного пробудження українців, усвідомлення права жити на власній землі та святого обов’язку – боронити державу. Пам’ять про молодих героїв невмируща. Вічна їм слава!