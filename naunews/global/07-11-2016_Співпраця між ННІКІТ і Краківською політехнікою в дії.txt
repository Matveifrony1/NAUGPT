Заголовок: Співпраця між ННІКІТ і Краківською політехнікою в дії
Дата: 07/11/2016
URL: https://nau.edu.ua/ua/news/2016/11/spivpratsya-mizh-nnikit-i-krakivskoyu-politehnikoyu-v-dii.html
==================================================

Протягом 2016  року співробітниками Навчально-наукового інституту комп’ютерних інформаційних технологій (ННІКІТ) проводиться наполеглива робота в рамках підписаного договору про співробітництво між ННІКІТ та Краківським політехнічним університетом імені Тадеуша Костюшки. Угода про співпрацю між ВНЗ була укладена завдяки зусиллям директора ННІКІТ професора Олександра Юдіна, завідувача кафедрою комп’ютерних інформаційних технологій ННІКІТ професора Юрія Зіатдінова й завідувача кафедрою комп’ютерних мультимедійних технологій ННІКІТ професора Світлани Лободи.
З метою обговорення перспектив подальшої співпраці 5 листопада 2016 р. у Краківській політехніці відбулася зустріч професора С. Лободи з деканом відділу фізики, математики та інформатики професором Анджеєм Вощиной.
Під час зустрічі, крім підведення підсумків цілого року співпраці, були намічені подальші конкретні кроки щодо впровадження програми подвійного диплому, адже цьому передувала клопітка робота з порівняння навчальних планів підготовки магістрів у обох ВНЗ.
Польські колеги виявили зацікавленість у організації програми стажування з метою підвищення кваліфікації для викладачів з обох університетів. Декан професор А. Вощина високо оцінив здобутки української сторони, особливо відмітив високий рейтинг науковців ННІКІТ в осередку зарубіжної професійної спільноти. Анджей Вощина наголосив на важливості впровадження спільних наукових досліджень, визначивши ймовірні теми сумісних наукових розробок з телеінформатики, факторного аналізу тощо, а також конкретні теми для організації спільних конференцій і опублікування колективних монографій.
Увагу польської сторони також привернули наукові видання ННІКІТ, зокрема, журнал «Новітні технології», який входить до знаних у світі наукометричних баз даних.
Впевнені, що намічені плани плідного співробітництва з польськими колегами будуть поширюватися й зміцнюватися, і вже цього навчального року студенти та викладачі обох університетів матимуть можливість відвідати ВНЗ-партнер із метою стажування, а також взяти участь у сумісних наукових проектах.