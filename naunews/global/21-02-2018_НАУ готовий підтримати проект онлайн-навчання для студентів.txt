Заголовок: НАУ готовий підтримати проект онлайн-навчання для студентів
Дата: 21/02/2018
URL: https://nau.edu.ua/ua/news/1/2/nau-gotoviy-pidtrimati-proekt-onlayn-navchannya-dlya-studentiv.html
==================================================

В НАУ відбулась робоча зустріч керівництва вишу з представником громадського проекту «Prometheus» щодо створення в Україні міжнародного міжвузівського проекту онлайн-курсів.
Зараз чимало провідних вищих навчальних закладі Європи та США  об’єдналися і спільно використовують безкоштовні онлайн-платформи у навчанні студентів. «Ми хочемо спробувати запустити подібну модель онлайн-навчання і в Україні, об’єднавши для цього декілька провідних вітчизняних вишів, в тому числі - НАУ», - сказав співзасновник проекту масових відкритих онлайн-курсів «Prometheus» Іван Примаченко.
В обговоренні пропозиції представника проекту взяли участь в.о. ректора НАУ Володимир Ісаєнко, проректор з наукової роботи Володимир Харченко, начальник відділу моніторингу якості вищої освіти Оксана Білоус, керівник центру організаційного розвитку та лідерства НАУ Катерина Бабікова, помічник ректора по роботі з студентами Оксана Вовк, голова наукового товариства студентів, аспірантів, докторантів та молодих вчених Ксенія Семенова.
Під час дискусії представники НАУ відзначили, що запровадження подібної форми отримання знань сприятиме розширенню світогляду студентів, стане ще одним джерелом підвищення якості освіти та посилить позиції університету в освітньому просторі країни.
-Цей проект вкладається в концепцію розвитку нашого університету, в стратегію його діяльності на найближчих 10 років, зокрема в контексті розширення міжнародних контактів та академічної мобільності, - зазначив Володимир Ісаєнко. – Думаю, що в експериментальному режимі ми відпрацюємо цей проект, чим допоможемо не тільки собі, а й системі вищої освіти України в цілому, а досвід, який ми напрацюємо, допоможе іншим ЗВО  пройти цей шлях.
Довідково. Проект масових відкритих онлайн-курсів «Prometheus», має на меті організувати співпрацю з викладачами провідних ЗВО України, створювати та розміщувати масові відкриті онлайн-курси (МВОК) на власній платформі та надавати безкоштовну можливість університетам, організаціям та провідним компаніям публікувати їх та розповсюджувати.