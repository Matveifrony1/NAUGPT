Заголовок: Національний авіаційний університет увійшов до переліку базових організацій у будівництві
Дата: 20/08/2021
URL: https://nau.edu.ua/ua/news/2021/8/natsionalniy-aviatsiyniy-universitet-uviyshov-do-pereliku-bazovih-organizatsiy-u-budivnitstvi.html
==================================================

19 серпня, у Міністерстві розвитку громад та територій відбулося засідання Експертної комісії з підготовки рекомендацій щодо розгляду питання спроможності здійснення робіт із нормування у будівництві за відповідним напрямом або напрямами підприємствами, установами та організаціями.
Проректором із наукової роботи НАУ Євгенієм Романенко спільно з деканом Факультету архітектури, будівництва та дизайну Віктором Карповим було опрацьовано пакет документів, що підтверджує спроможність здійснення функцій щодо виконання робіт із нормування у будівництві за напрямом: будівництво та реконструкція аеродромів.
Експертній комісії були представлені наступні дані:
- забезпеченість персоналом та інформацію про осіб, яких планується залучати до розроблення проектів будівельних норм;
- відомості про власні або залучені акредитовані випробувальні лабораторії;
- показники публікаційної активності;
- підтвердження досвіду виконання робіт із нормування у будівництві, а також робіт, пов’язаних із створенням об’єктів архітектури та містобудування тощо.
На підставі заявки та поданих документів, що підтверджують спроможність виконання нормотворчої діяльності, Експертним комітетом Міністерства розвитку громад і територій було прийнято рішення про включення Національного авіаційного університету до переліку базових організацій у будівництві за напрямом: науково-технічне, дослідне, методичне та інформаційне забезпечення нормування проектування та будівництва будівель і споруд невиробничого призначення, безпеки і доступності під час експлуатації (аеродроми).