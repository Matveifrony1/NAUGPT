Заголовок: Представники НАУ долучились до проведення тренінгів по підвищенню рівня цифрової грамотності серед людей похилого віку м. Бучі
Дата: 19/09/2022
URL: https://nau.edu.ua/ua/news/2022/9/predstavniki-nau-doluchilis-do-provedennya-treningiv-po-pidvishchennyu-rivnya-tsifrovoi-gramotnosti-sered-lyudey-pohilogo-viku-m-buchi.html
==================================================

Комп’ютерна грамотність та освіченість у питаннях застосування сучасних інформаційних технологій для представників старшого покоління є надзвичайно важливими на сьогодні, а особливо для тих людей, які бачили і пережили воєнні дії у своєму рідному місці чи селі.
9 вересня, в рамках соціального проєкту «Цифрова незалежність громадян поважного віку в умовах воєнного часу» на базі Центру надання адміністративних послуг Бучанської міської ради було проведено тренінг щодо цифрової грамотності для людей похилого віку м. Бучі.
Організацію заходу і викладання взяли на себе викладачі та студенти Національного авіаційного університету:
- Сергій Гнатюк, заступник декана Факультету кібербезпеки, комп’ютерної та програмної інженерії (ФККПІ);
- Роман Одарченко, завідувач кафедри телекомунікаційних та радіоелектронних систем Факультету аеронавігації, електроніки та телекомунікацій (ФАЕТ);
- Ганна Мартинюк, доцент кафедри засобів захисту інформації ФККПІ;
- Андрій Фесенко, докторант кафедри телекомунікаційних та радіоелектронних систем ФАЕТ;
- Алла Пінчук та Богдан Горбаха, студенти ФАЕТ.
Ініціатива зібрала велику кількість людей, зацікавлених у поглибленні своїх цифрових навичок. Було проведено навчання, безпосередньо пов'язане із покращеннями обізнаності щодо теоретичних аспектів і практичних навичок користування смартфоном. Зокрема, основну увагу було приділено найпопулярнішим і найнеобхіднішим застосункам (Дія, електронна пошта, месенджери, навігація, соціальні мережі тощо), а також базовим правилам кібергігієни.
Загалом, захід було визнано цікавим та корисним, тому було прийнято рішення про продовження цієї ініціативи в майбутньому.