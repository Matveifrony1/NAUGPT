Заголовок: Психологія прийняття рішень
Дата: 14/07/2016
URL: https://nau.edu.ua/ua/news/2016/7/psihologiya-priynyattya-rishen.html
==================================================

Упродовж 19 років Миколаївщина на березі моря приймає учасників і гостей  Міжнародного фестивалю дитячої творчості «Золотий лелека», який у цьому році проходив з 27.06.2016 р. по 02.07.2016 р. На фестивалі відбувається конкурс творчих здібностей дітей та юнацтва до 18 років за різними мистецькими напрямами: вокал, хореографія, образотворче та сценічне мистецтво, літературна творчість і багато інших.
У межах фестивалю вже 3 роки працює Міжнародна школа педагогічної творчості, на якій педагоги, психологи й вихователі отримують новітні знання, беруть участь у психологічних семінарах і тренінгах та отримують сертифікати післядипломної освіти щодо підвищення кваліфікації.
Понад 6 років провідні психологи-викладачі кафедри авіаційної психології Навчально-наукового Гуманітарного інституту Національного авіаційного університету беруть участь у психологічному супроводі учасників фестивалю.
Цього разу для слухачів Міжнародної школи педагогічної творчості професор Любов Помиткіна провела семінар на тему «Психологія прийняття рішень». Метою семінару було надання слухачам знань  щодо особливостей прийняття різних видів рішень, і, зокрема, педагогічних. Також було проведено профорієнтаційну роботу, спрямовану на ознайомлення педагогів та учнів старших класів з особливостями вступу та навчання в Національному авіаційному університеті. Зацікавлені керівники шкіл виявили бажання разом з учнями відвідати НАУ на осінніх канікулах.
У результаті педагоги були ознайомлені з етапами та закономірностями прийняття рішень, необхідністю усвідомленого прийняття рішень, отримали навички керування власними емоційними станами та побудови конструктивної взаємодії з усіма учасниками навчально-виховного процесу.