Заголовок: У КАІ відбувся випуск бакалаврів Факультету психології, комунікацій та перекладу
Дата: 08/07/2025
URL: https://nau.edu.ua/ua/news/2025/7/24036.html
==================================================

1 липня 2025 року
в Київському авіаційному інституті відбувся
випуск бакалаврів Факультету психології, комунікацій та перекладу.
Актова зала університету наповнилася неймовірними емоціями випускників, щирими посмішками батьків і друзів, які розділяли цю особливу мить радості й досягнень.
З вітальним словом до випускників звернулася в.о. президента КАІ
Ксенія Семенова,
яка щиро привітала молодь із важливою подією в житті. Вона підкреслила, що кожна спеціальність важлива, а кожен випускник має потенціал досягти великих висот, якщо не зупинятиметься, віритиме в себе і щодня робитиме крок до мрії. Пані Ксенія також запросила бакалаврів продовжити навчання в магістратурі в рідному університеті.
Особливою подією свята стала присутність почесного гостя — відомого українського журналіста та політичного діяча
Мустафи Наєма.
Пан Мустафа поділився щирою та глибоко особистою історією свого професійного шляху, говорив про виклики та перемоги, що формували його як людину та громадянина. Він висловив слова вдячності молодому поколінню за те, що залишаються вдома і своєю працею та знаннями щодня наближають країну до успіху та відновлення.
В.о. декана факультету
Наталія Мельник
у своєму виступі побажала всім натхнення, віри в себе та у Перемогу України. Вона щиро подякувала батькам, які прийшли підтримати своїх дітей, і висловила глибоку вдячність викладачам за їхню щоденну працю та неоціненний внесок у формування нового покоління професіоналів. Наприкінці Наталія Іванівна запевнила, що двері рідного університету завжди відкриті для всіх студентів.
Ксенія Семенова та Наталія Мельник вручили дипломи з відзнакою кращим випускникам ФПКП.
Також у церемонії взяли участь заступники декана факультету:
Ганна Селезень
разом із завідувачами випускових кафедр вручила дипломи бакалаврам,
Анжеліка Кокарєва
нагородила випускників подяками та грамотами за внесок у студентську науку та перемогу в Огляді-конкурсі на кращу кваліфікаційну роботу, а
Леся Хоменко-Семенова
презентувала фільм-сюрприз та нагородила творчу еліту факультету.
До вітань доєдналася голова Студентської ради ФПКП
Наталія Шапенко,
яка цьогоріч також стала випускницею освітньої програми «Практична психологія». Вона вручила подяки всім кафедрам та адміністрації факультету за підтримку, професіоналізм та небайдужість до кожного студента, а також нагородила свою команду студради.
Зворушливим моментом свята стали щирі слова від самих випускників, які з теплотою вітали один одного, дякували рідним кафедрам та наставникам. На знак вдячності кожному педагогу були подаровані квіти як символ поваги та любові.
Організація заходу стала можливою завдяки зусиллям ведучих —
Олександри Муравської, Дмитра Павловського та Ярослава Корнійчука,
студентів першого курсу, які вже активно долучилися до життя факультету, а також голови студради Наталії Шапенко, яка вклала душу в організацію цього незабутнього дня.
Факультет психології, комунікацій та перекладу щиро бажає своїм випускникам миру та злагоди, нових звершень, професійного зростання, впевненості в собі та справжнього людського щастя у їхньому майбутньому житті.