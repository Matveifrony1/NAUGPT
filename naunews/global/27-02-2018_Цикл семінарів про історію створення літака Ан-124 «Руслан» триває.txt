Заголовок: Цикл семінарів про історію створення літака Ан-124 «Руслан» триває
Дата: 27/02/2018
URL: https://nau.edu.ua/ua/news/1/2/czikl-seminariv-pro-istoriyu-stvorennya-litaka-an-124-ruslan-trivae.html
==================================================

21 лютого на кафедрі конструкції літальних апаратів Навчально-наукового аерокосмічного інституту за підтримки Анни Олегівни Антонової відбулась третя зустріч у рамках циклу семінарів про історію створення літака  Ан-124 «Руслан».
Цього разу перед учасниками виступили ветеран ДП «Антонов», кандидат технічних наук Анатолій Петрович Леоненко та льотчик-випробувач, Герой Радянського Союзу, Заслужений льотчик-випробувач СРСР Юрій Володимирович Курлін.
Анатолій Петрович розповів учасникам про перебіг процесу формування аеродинамічного обліку майбутнього літака-велетня, про проблеми як організаційного, так і технічного характеру, які постали перед колективом бюро і особисто Олегом Костянтиновичем Антоновим. Лейтмотивом зустрічі була ідея, що наполегливість та відстоювання своїх ідей приносить бажаний результат, особливо, коли йдеться про такий високотехнологічний виріб, як літак. Наприкінці виступу А. Леоненко сказав: «Я мав нагоду бачити одночасно і Ан-124 і його американського попередника С-5 Galaxy. Так от,  наш Руслан - красивіший!».
Юрій Курлін поділився своїм льотним досвідом  і вже з погляду льотчика підтверджував слова А. Леоненка про правильність прийнятих рішень під час проектування Ан-124 і те, як доводилося виходити із скрутних ситуацій під час випробувань літака.
Доповідачі відповіли на запитання, що глибоко хвилювали аудиторію. Вони насамперед стосувалися нинішнього стану української авіації та її перспектив..