Заголовок: Досвід участі студентів кафедри електроніки у хакатонах за технологіями IoT
Дата: 18/05/2017
URL: https://nau.edu.ua/ua/news/2017/5/dosvid-uchasti-studentiv-kafedri-elektroniki-u-hakatonah-za-tehnologiyami-iot.html
==================================================

Хакато́н (англ. hackathon, від hack (хакер) та marathon — марафон) — захід, під час якого різні фахівці в галузі розробки програмного забезпечення інтенсивно і згуртовано разом працюють над розв'язанням якоїсь проблеми, або створенням нового додатку чи сервісу (Вікіпедія).
Наприкінці 2016 і в 2017 роках наші студенти, що спеціалізуються за фахом «Електронні системи», кілька разів брали участь у хакатонах. Активно попрацювали Станіслав Бурмакін (5 курс), Ігор Закутинський (4 курс), Ігор Рабодзей (3 курс) і Андрій Куктенко (3 курс) та інші. Вони створювали команди у різних конфігураціях.
Перший хакатон Open Data & Local Media відбувся в НАУ 9-11 грудня в Просторі неформальної освіти NAUHUB. Ідеєю хлопців було розробити API для обробки відкритих даних інституту, на основі якого можна будувати свої додатки. За дві безсонні доби вони встигли це зробити. І як приклад використання розробленого API був створений крос-платформений мобільний додаток з розкладом студентів. Використовувалася технологія Ionic. На цих перших змаганнях наша команда не потрапила до числа переможців. (Хлопці вважають, що журі, в якому більшість складали люди з гуманітарною освітою, не змогло оцінити складність написання API). Але там фактично був створений колектив і здобутий цінний досвід.
17 березня 2017 р. у Львові відбувся регіональний фінал міжнародного чемпіонату комп'ютерних талантів «ЗОЛОТИЙ БАЙТ-2017». Змагання з IT технологій відбувалися у 10 номінаціях. У номінації «IoT» (Internet of Things – Інтернет речей) ПЕРШЕ МІСЦЕ зайняла наша команда UkraineIS у складі трьох учасників. Був представлений проект Smart Kvitka – інтелектуальна система поливу кімнатних рослин. Smart Kvitka дає можливість автоматизувати догляд за рослинами, а також отримати віддалений доступ для керування цим доглядом. Підключення і передача даних здійснюється через Wi-Fi.
Виконуючи цей проект, автори намагалися максимально втілити концепцію Інтернету речей (IoT), а також створити модульне рішення для розумного будинку.
Концептуально Smart Kvitka має два рівня: 1) Hardware level, тобто фізичний пристрій з мікропроцесорною системою, яка працює з необхідною периферією (датчики вологості повітря, температури, вологості ґрунту тощо; 2) Software level, тобто програмний рівень, для взаємодії з користувачем. Фактично – це додаток для мобільних пристроїв iOS, Android, Windows Phone; а також – універсальний веб-інтерфейс.
На тих же змаганнях у номінації «Start-up» ДРУГЕ МІСЦЕ присуджено нашій команді Lynx. Це - значний успіх.
Наступним був Усеукраїнський Хакатон Аграрних Інновацій 2017. Він проходив 24-26 березня в офісі Майкрософт. Було багато достойних суперників. Два дні наші хлопці писали код під мікроконтролери і веб-додатки за проектом Smart Beehive (розумний вулик, або розумна пасіка). Smart Beehive допомагає бджоляру використовувати дані з датчиків, що розміщені у вулику і краще доглядати бджіл для збільшення прибутку з кожного вулика. Концепція IoT дозволила побудувати систему вуликів, що має свою базу даних і підключена до мережі Інтернет. Як і Smart Kvitka, проект Smart Beehive включає Hardware (система пристроїв, що обробляє дані з датчиків вологості, температури, маси, активності бджіл, заряду батареї, система живлення з сонячною панеллю і батареєю) і Software (Adroid додаток і універсальний веб-інтерфейс). Така система забезпечує дистанційний догляд за станом кожного вулика. Наша команда посіла 3 місцеі отримала грант на 10 тисяч гривень.