Заголовок: Любов, КАІ та Авіація: як пройшов День кар’єри для майбутніх спеціалістів
Дата: 15/04/2025
URL: https://nau.edu.ua/ua/news/2025/4/lyubov-kai-ta-aviatsiya-yak-proyshov-den-kar’eri-dlya-maybutnih-spetsialistiv.html
==================================================

12 квітня у Київському авіаційному інституті відбувся масштабний захід «День кар’єри в авіації», який об’єднав студентів, абітурієнтів та представників провідних компаній галузі під гаслом «Любов, КАІ та Авіація».
Дата події була обрана не випадково — 12 квітня в світі відзначається Всесвітній день авіації та космонавтики. Завдяки партнерству з такими компаніями як robota.ua, VYRIY, Lab418, Avia Ventures,
ProgressTech-Ukraine
, Skyfall, Airlogix та «Українські вертольоти», КАІ створює унікальні можливості для студентів увійти до світу авіації, інженерії та високих технологій.
Хоча початок заходу довелося відтермінувати через повітряну тривогу, це не завадило створенню професійної та водночас невимушеної атмосфери. Ведучий Максим Альбул, відомий стендап-комік та випускник КАІ, підтримував настрій учасників в укритті до завершення тривоги. Після відбою розпочалася офіційна програма заходу.
Подія стартувала з неформального знайомства учасників, що дозволило налагодити перші професійні контакти. Офіційну частину відкрила в.о. президента Державного університету «Київський Авіаційний Інститут» Ксенія Семенова, наголосивши на ключовій місії університету: «Ми будуємо університет, думаючи в першу чергу про те, що ви будете далі робити», — зазначила Ксенія, пояснюючи, що взаємодія з індустрією є головним пріоритетом закладу. Університет активно розвиває партнерські програми з роботодавцями, серед яких
ProgressTech-Ukraine
, Ajax, Vodafone, Львівський IT кластер, SoftServe, Airlogix
тощо.
Кожен факультет КАІ презентував свою кваліфікацію на інтерактивних стендах. Стенди знайомили гостей з азами професій — Факультет архітектури, будівництва та дизайну (ФАБД) підготував 3D-моделі архітектурних пам’яток України, Факультет екологічної безпеки та інженерії (ФЕБІТ) проводив захоплюючі хімічні експерименти, а Факультет транспорту і логістики представив робота-маніпулятора для промислових робіт та через VR-окуляри на симуляторі дав змогу дізнатися про особливості роботи логіста. Кожна локація привернула велику кількість потенційних вступників та шукачів роботи в авіаційній галузі, надаючи можливість безпосереднього спілкування з представниками університету та компаній-роботодавців.
Декан Аерокосмічного факультету Святослав Юцкевич виступив з презентацією «Підкорення неба: професіонали, які втілюють мрію» й розповів слухачам про напрямки професійного розвитку в авіаційній галузі. Головною думкою його виступу було те, що сучасна авіація потребує не лише пілотів, але й фахівців з кібербезпеки, будівництва аеропортів, авіаційного права, економіки авіаційних перевезень, логістики, екології та аеронавігації.
«Технології та знання значно збільшують ціну продукції. Авіація — це сфера, де конвертація знань відбувається в рази, а фахівці надзвичайно затребувані», — підкреслив Святослав Юцкевич.
Представники авіакомпанії SkyUp провели презентацію про роль жінок в авіаційній галузі, показуючи відкритість індустрії для всіх талановитих спеціалістів незалежно від гендеру. Особливу увагу привернули виступи представників компанії «Українські вертольоти», які поділилися досвідом роботи в місіях ООН та внеском у підтримку української армії в сучасних умовах.
Значна частина програми була присвячена перспективним безпілотним технологіям.
Віктор Локотков, СМО компанії Airlogix
, розповів про стратегічну роль дронів у сучасній обороні. Генеральні партнери події —
компанія VYRIY
— поділилася досвідом розвитку кар’єри у військових технологіях: від збірника до інженера та особливостям служби в Cилах безпілотних систем. Представники
Фонду Сергія Притули
розповіли про завдання, місію та досягнення фонду в контексті підтримки авіаційного напрямку оборони України.
Центральною подією стала панельна дискусія «Авіація під час війни», під час якої експерти компаній
ProgressTech-Ukraine
, SkyUp, Avia Ventures
та
«Українські вертольоти»
обговорили актуальні виклики в авіаційному секторі в умовах воєнного стану. Особливу увагу учасники дискусії приділили питанню формування нового покоління авіаційних спеціалістів, здатних ефективно працювати в умовах стрімких змін.
Компанії-учасники подбали про комфорт та інтерактивність локацій. Генеральний партнер заходу Robota.ua створив комфортну зону відпочинку, де відвідувачі могли зробити пам’ятні фото у фотобудці й отримати безкоштовний попкорн. Кульмінацією заходу став розіграш MacBook Air M2 від спонсора Lab418 — компанії, заснованої випускником КАІ.
Для практичного знайомства студентів з роботодавцями було організовано
спіддейтинги,
де студенти могли отримати перший досвід співбесід з роботодавцями у галузі авіації, й навіть отримати професійний офер.
«
Декілька років навчання швидко пробіжать, але це унікальна можливість для експериментів. Шукайте вже зараз роботодавців, знайомтеся з ними
», — мотивувала молодь Ксенія Семенова.
«День кар’єри в авіації» став не просто профорієнтаційним заходом, а платформою для діалогу між освітою та індустрією, що показав студентам реальні можливості для професійного розвитку. Київський авіаційний інститут підтвердив свою орієнтацію на практичну підготовку спеціалістів, які відповідають реальним потребам авіаційної галузі України.