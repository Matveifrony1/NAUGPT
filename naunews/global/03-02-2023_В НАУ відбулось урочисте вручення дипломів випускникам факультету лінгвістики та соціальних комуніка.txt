Заголовок: В НАУ відбулось урочисте вручення дипломів випускникам факультету лінгвістики та соціальних комунікацій
Дата: 03/02/2023
URL: https://nau.edu.ua/ua/news/2023/2/v-nau-vidbulos-urochiste-vruchennya-diplomiv-vipusknikam-fakultetu-lingvistiki-ta-sotsialnih-komunikatsiy.html
==================================================

01 лютого 2023 року у залі Вченої ради Національного авіаційного університету у змішаному форматі відбулася урочиста церемонія вручення дипломів випускникам-магістрам денної та заочної форм навчання Факультету лінгвістики та соціальних комунікацій.
Символічно, що саме цього дня у ФЛСК був День факультету!
Відкрили захід спільним виконанням гімну України. З вітальним словом до випускників звернулася проректор з гуманітарної політики та інновацій НАУ Світлана Тімкіна, яка високо оцінила вклад випускників у розвиток студентського самоврядування університету, побажала їм наснаги, віри у завтрашній день, завжди повертатися у стіни рідної alma mater і, звичайно, – мирного неба!
Привітала випускників декан факультету Наталія Ладогубець, яка побажала їм нових перемог, невичерпного натхнення у досягненні поставленої мети, віри і надії.
Також Наталія Віталіївна нагородила очільників студентських організацій факультету та активних представників студентського самоврядування грамотами за вагомий внесок у розвиток студентського самоврядування та з нагоди Дня факультету.
Завітав на свято, перебуваючи у відпустці, герой, наш студент Тимофій Метельський, який із перших днів повномасштабної війни захищає наше життя у лавах Збройних Сил України!
До вітань доєдналися й заступники декана Олександра Алпатова, Анжеліка Кокарєва, Леся Хоменко-Семенова, які вручили випускникам дипломи та грамоти за найкращі дипломні проєкти.
Не оминули наш захід і представники роботодавців, зокрема, випускників-магістрів привітала кандидат юридичних наук, старший науковий співробітник, доцент кафедри міжнародного права, європейської та євроатлантичної інтеграції Факультету права та міжнародних відносин Київського університету імені Бориса Грінченка Ворошилова Ірина Валеріївна.
Підтримати випускників прийшли їх батьки. Зі щирою вдячністю до викладачів та адміністрації від них звернувся тато випускниці Олег Герасик.
Вручення дипломів супроводжувалося теплими напутніми словами завідувачів випускових кафедр та наставників.
Випускники також привітали один одного та зі щирими словами подяки звернулися до рідних кафедр та наставників. І звичайно, не обійшлося без виступів наших талановитих зірок – Юлія Ярошенко подарувала присутнім чудову пісню.
Бажаємо випускникам миру та злагоди, успіхів, професійної самореалізації, високих досягнень та справжнього людського щастя!
Ми щиро вдячні адміністрації університету за надану можливість провести цей захід – свято миру, віри, маленької перемоги, яка стане часточкою перемоги усієї України!
Дякуємо ЗСУ та всім нашим захисникам за можливість навчати і навчатися, продовжувати життя і вірити у світле майбутнє!
Слава Україні!