Заголовок: Проекти молодих науковців з НАУ отримають державне фінансування за результатами конкурсу МОН
Дата: 21/09/2017
URL: https://nau.edu.ua/ua/news/2017/9/proekti-molodih-naukovtsiv-z-nau-otrimayut-derzhavne-finansuvannya-za-rezultatami-konkursu-mon.html
==================================================

Проекти молодих науковців з НАУ отримають державне фінансування за результатами конкурсу МОН. Загалом за державний кошт буде профінансовано 123 проекти, які перемогли на цьогорічному конкурсі наукових робіт молодих учених.
Таке рішення було ухвалено сьогодні, 19 вересня 2017 року, Конкурсною комісією МОН на чолі з Міністром освіти і науки України Лілією Гриневич.
Участь у засіданні Конкурсної комісії молодіжних наукових проектів Ради молодих вчених при МОН брав представник НАУ, член ради
Young Scientists Association NAU
, член
Ради молодих учених  при МОН
Кирило Николаєв.
Серед переможців є проекти, присвячені військовій тематиці, дослідженню космосу, освоєнню альтернативних джерел енергії, розробці нових технологій, захисту інформації тощо.
Серед проектів науковців Національного авіаційного університету фінансування за результатами конкурсу отримають два:
* Квантово-криптографічні методи захисту критичної інформаційної інфраструктури держави (науковий керівник – С. Гнатюк);
* Нові реформульовані авіаційні палива з вітчизняної відновлюваної сировини та типові технології їх отримання (науковий керівник – А. Яковлєва).
Для фінансування проектів-переможців у держбюджет уже закладено 13,4 млн гривень. Міністр відзначила, що ця сума не є значною, однак конкурс – це скоріше мотивація. Одна з головних його цілей – дати шанс якомога більшій кількості молодих вчених хоча б раз стати керівником наукового проекту та отримати новий досвід.
Загалом на конкурс було подано 362 проекти з понад 100 вишів та наукових установ МОН.
«Зараз ми вже вдруге проводимо конкурс проектів наукових робіт молодих учених, які працюють чи навчаються у вишах або наукових установах МОН. Порівняно з минулим роком, ми внесли певні зміни в процедуру його проведення. Так, з’явилася можливість фінансування більш тривалих – 3-річних  проектів. Експертизу кожної роботи проводили 5 фахівців, і загальна кількість балів рахувалася як середнє арифметичне оцінок трьох експертів, у діапазоні між найнижчою та найвищою. Сподіваюся, що нові підходи будуть покладені і в основу «дорослого» конкурсу», – зазначила Лілія Гриневич.
За результатами експертизи МОН проекти, що представляють НАУ, розмістились у такому порядку (в дужках вказані наукові керівники, інститути та кількість балів):
1) Нові реформульовані авіаційні палива з вітчизняної відновлювальної сировини та типові технології їх отримання (науковий керівник – А. Яковлєва, Навчально-науковий інститут екологічної безпеки) – 79,33.
2)Квантово-криптографічні методи захисту критичної інформаційної структури держави (науковий керівник – С. Гнатюк, Навчально-науковий інститут інформаційно-діагностичних систем) – 71,67.
3) Методологія підвищення ефективності та захищеності стільникових мереж в Україні (науковий керівник – Р. Одарченко, Навчально-науковий інститут аеронавігації) – 67,67.
4) Методологія раннього виявлення та оцінювання потенційних кризових ситуацій в інформаційно-комунікаційних системах (науковий керівник – А. Корченко, Навчально-науковий інститут інформаційно-діагностичних систем) – 60,00.
5) Метрологічне забезпечення якості виробництва авіаційної техніки (науковий керівник – М. Катаєва, Навчально-науковий інститут інформаційно-діагностичних систем) – 58,33.
6) Інформаційна технологія порівняльного аналізу електронних текстових документів за змістом (науковий керівник – А. Вавіленкова, Навчально-науковий інститут комп’ютерних інформаційних технологій) – 46,67.
7) Економічні перетворювання в транспортній галузі з урахуванням стратегічних пріоритетів національної економіки (науковий керівник – К. Разумова, Навчально-науковий інститут економіки та Навчально-науковий інститут економіки та менеджменту) – 44.
Дізнатися більше та завантажити повний список переможців можна за посиланням:
https://goo.gl/77GGKE
Інформація взята з офіційного  МОН та від Сергія Гнатюка