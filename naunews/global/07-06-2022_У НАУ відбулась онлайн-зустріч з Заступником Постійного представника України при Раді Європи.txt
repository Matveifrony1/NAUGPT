Заголовок: У НАУ відбулась онлайн-зустріч з Заступником Постійного представника України при Раді Європи
Дата: 07/06/2022
URL: https://nau.edu.ua/ua/news/2022/6/u-nau-vidbulas-onlayn-zustrich-z-zastupnikom-postiynogo-predstavnika-ukraini-pri-radi-evropi.html
==================================================

Факультет міжнародних відносин (ФМВ) Національного авіаційного університету організував та провів онлайн-зустріч здобувачів вищої освіти університету з Заступником Постійного представника України при Раді Європи, кандидатом юридичних наук Віктором Нікітюком.
Декан факультету Юрій Волошин представив спікера та зазначив, що «це відомий дипломат, науковець, відомий в Україні фахівець у сфері міжнародних відноси та захисту прав людини. Віктор Олегович багато років працював у різних міжнародних організаціях, зокрема, в Організації з безпеки і співробітництва в Європі, Місії України при НАТО. Також, він був радником-посланником Посольства України в Сполучених Штатах Америки та Надзвичайним і Повноважним Послом України в Республіці Таджикистан».
Своєю чергою, гість розповів присутнім про наступне:
- дорадчий орган Ради Європи з питань конституційного права – Венеціанську комісію та про її співпрацю з Верховною Радою України;
- роль Представництва України при Європейському Союзі та концепцію його роботи;
- здобутки та переваги членства України в Раді Європи;
- механізми впливу Ради Європи на ситуацію в світі;
- запровадження ембарго на нафту та санкції проти Росії тощо.
Також, Віктор Нікітюк поділився спогадами про своє перше місце роботи та дав поради студентам на їхньому шляху у сфері міжнародних відносин. «Я порадив би використовувати кожну можливість поглиблювати свої знання, свою сферу інтересів. Будьте активними, сміливим, творчими, адже саме від вас залежить майбутнє країни. Саме молодь з сучасними поглядами, з неупередженим баченням, можете зробити так, щоб ми завжди пишались нашою Батьківщиною» - зазначив він.
Юрій Волошин подякував гостю за цікаву зустріч та висловив сподівання, що розпочата співпраця з Постійним представництвом України при Раді Європи, першим кроком якої стала можливість стажування та волонтерства у Представництві студентів ФМВ НАУ, які через воєнні дії наразі перебувають у Страсбурзі, буде плідною.