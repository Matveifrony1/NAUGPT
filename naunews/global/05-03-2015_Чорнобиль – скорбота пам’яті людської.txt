Заголовок: Чорнобиль – скорбота пам’яті людської
Дата: 05/03/2015
URL: https://nau.edu.ua/ua/news/2015/3/chornobil-–-skorbota-pam’yati-lyudskoi.html
==================================================

27 лютого 2015 року студенти груп ПР-104, ПР-301, ПР-303 Юридичного інституту з наставниками Оксаною Миронець та Іриною Тимкович відвідали Національний музей «Чорнобиль», який був відкритий у Києві 26 квітня 1992 року.
Музей є багатофункціональним історико-культурним закладом, який поєднує наукову, культурно-просвітницьку діяльність з архівуванням, збереженням та оприлюдненням історії ядерної аварії на Чорнобильській АЕС. Сильний емоційний вплив на відвідувачів справляє коридор, до стелі якого прикріплені таблички з назвами населених пунктів, покинутих жителями після аварії, тому їх називають мертвими містами і селами.
Експозиції музею налічують близько семи тисяч експонатів, серед яких – особисті речі ліквідаторів, цікаві розсекречені документи і карти, фотографії, пам’ятки архітектури Полісся, зібрані експедицією музею в зоні відчуження. Під час екскурсії студентів глибоко вразила унікальна трифазна діорама, де Чорнобильська АЕС показана до аварії, під час неї та після катастрофи. Кожна експозиція пронизана глибокою шаною та пам’яттю про подвиг тисяч героїв, які пожертвували своїм життям та здоров’ям, ліквідуючи наслідки смертоносного вибуху.
По завершенню заходу студенти відчули потребу осмислити уроки Чорнобильської трагедії у всіх сферах життя. Вони переконалися, що треба не дати світові забути ці події та застерегти покоління нового тисячоліття від техногенних загроз.