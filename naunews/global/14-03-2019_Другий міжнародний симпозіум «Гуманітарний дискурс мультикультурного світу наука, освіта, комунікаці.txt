Заголовок: Другий міжнародний симпозіум «Гуманітарний дискурс мультикультурного світу: наука, освіта, комунікація»
Дата: 14/03/2019
URL: https://nau.edu.ua/ua/news/2019/3/drugiy-mizhnarodniy-simpozium-gumanitarniy-diskurs-multikulturnogo-svitu-nauka-osvita-komunikatsiya.html
==================================================

12 березня 2019 року на Факультеті лінгвістики та соціальних комунікацій розпочав роботу Другий міжнародний симпозіум «Гуманітарний дискурс мультикультурного світу: наука, освіта, комунікація».
Цього року у роботі Симпозіуму, що проходитиме протягом березня-квітня, передбачено чотири міжнародні, п’ять всеукраїнських конференцій, сімнадцять науково-популярних заходів для молодих учених і студентів. Співорганізаторами Симпозіуму виступили провідні закордонні та вітчизняні наукових й освітні установи.
З вітальними словами до учасників Симпозіуму звернулися проректор з навчальної роботи Артур Гудманян, проректор НАУ з наукової роботи Володимир Харченко, проректор НАУ з молодіжної політики та інноваційного навчання Оксана Вовк, проректор НАУ з економіки та господарської роботи Роза Вінецька, представник Посольства Індонезії в Україні  Наталія Романченко, яка зачитала вітального листа від Надзвичайного і Повноважного посла Індонезії в Україні Юдді Кріснанді.
Відкриваючи роботу Симпозіуму, декан факультету Сергій Ягодзінський зазначив, що сьогоднішній захід – це лише візитівка, відкриття циклу подій, які підготував Факультет лінгвістики та соціальних комунікацій разом з партнерами з Індонезії, Литви, Туреччини, Польщі, Азербайджану, Угорщини, Хорватії та 12-ти установ з України.
Подальша робота Пленарного засідання відбувалася у формі стендових доповідей, кожна з яких стосувалась важливих аспектів загальної наукової проблеми Симпозіуму. З доповідями виступили: академік-секретар Відділення вищої освіти Національної академії педагогічних наук України, член-кореспондент НАПН України, Петро Саух – «Компетентнісна модель викладача вищої школи в контексті трансформації сучасної освіти»; начальник кафедри іноземних мов Воєнно-дипломатичної академії Міністерства оборони України імені Євгенія Березняка Олександр Лагодинський – «Емоційний інтелект в професійній діяльності перекладача»; професор кафедри іноземних мов для природничих факультетів Львівського національного університету імені Івана Франка Лілія Морська – «Гуманітарна чи природничо-технічна вища освіта – пріоритети сучасного суспільства»; президент Всеукраїнської асоціації корейців, завідувач кафедри корейської філології Київського національного лінгвістичного університету Кан Ден Сік  – « Міжнародно-політичні чинники врегулювання корейської проблеми»; директор Юні Емре інституту при Посольстві Турецької республіки в Україні Коркмаз Ендер – «Спільні сторінки з історії Туреччини і України».
Факультет лінгвістики та соціальних комунікацій запрошує до участі в заходах Симпозіуму, що об’єднує наукові та науково-популярні заходи з метою формування суспільного дискурсу щодо проблем розвитку гуманітарного й соціально-політичного знання в умовах глобалізації мультикультурного світу. Переконані, що дослідження проблем мультикультуралізму, в усіх його проявах – ідеологічному, політичному, соціокультурному – є орієнтиром розбудови гармонійного суспільства.