Заголовок: 9 листопада — День української писемності та мови
Дата: 12/11/2015
URL: https://nau.edu.ua/ua/news/2015/11/9-listopada-—-den-ukrainskoi-pisemnosti-ta-movi.html
==================================================

Як парость виноградної лози,
Плекайте мову.
Пильно й ненастанно
Політь бур’ян.
Чистіша від сльози
Вона хай буде.
М.Рильський
Нетлінним скарбом століть називають національну мову і літературу — скарбом, що передається від покоління до покоління, із уст в уста, що об’єднує минуле і прийдешнє. Мова — живий організм, вона розвивається за власними законами, а тому цей нетлінний скарб треба берегти у чистоті.
9 листопада 1997 р.  Указом Президента України встановлено щорічне відзначення в нашій країні Дня української писемності та мови. Воно покликане підтримувати рідну мову, привертати увагу світового українства до проблем української мови, її вивчення, розвитку та популяризації. демонструючи водночас її красу й багатство, літературну довершеність. Це свято гуртує всіх нас на шляху відродження духовності, зміцнення державності. Адже кожен народ відбується лише тоді, коли усвідомить себе в рідному слові.
Долучитися до її джерельної краси рідної мови змогли учні під час проведення заходів, присвячених Дню української писемності та мови, що пройшли у ліцеї.
Учитель української мови та літератури, Н. Обложок провела  у 101 та 102 групах урок «Бринить, співає рідна мова, чарує, тішить і п’янить», присвячений Дню української писемності та мови.
Вчителями української мови та літератури проведено І (ліцейний) етап VI Міжнародного мовно-літературного конкурсу учнівської та студентської молоді ім. Тараса Шевченка серед учнів 8-11 класів; конкурс на краще виконання віршів про мову «Мово моя калинова!» та радіогазету, присвячену Дню української писемності та мови.
9 листопада в день вшанування пам’яті Преподобного Нестора Літописця вчитель української мови та літератури М. Бричник провела з учнями 301, 302, 303 та 304 груп Усний журнал «Від Нестора Літописця до сьогоднішніх днів».
Учні долучилися до XV Радіодиктанту національної єдності.
А працівники бібліотеки НАУ провели бібліотечні уроки «На рушниках хай доля квітне».