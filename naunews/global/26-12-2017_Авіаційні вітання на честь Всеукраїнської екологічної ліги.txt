Заголовок: Авіаційні вітання на честь Всеукраїнської екологічної ліги
Дата: 26/12/2017
URL: https://nau.edu.ua/ua/news/2017/12/aviatsiyni-vitannya-na-chest-vseukrainskoi-ekologichnoi-ligi.html
==================================================

Напередодні Новорічних свят відбулося святкування 20-річчя від дня заснування Всеукраїнської екологічної ліги. Від початку створення у грудні 1997 року, метою діяльності цієї неурядової громадської організації є поліпшення екологічної ситуації в Україні, формування нового природоохоронного світогляду, сприяння інтеграції екологічної складової в усі сектори життя та економіки України, вирішення складних проблем по охороні довкілля, які  постають  перед нашою державою. Про шлях і досягнення Всеукраїнської екологічної ліги розповіла у своїй доповіді її голова Тетяна Валентинівна Тимочко.
Співпраця Національного авіаційного університету з Всеукраїнською екологічною лігою триває 16 років. За цей час студенти та викладачі кафедри екології брали участь у численних природоохоронних заходах і акціях, наукових конференціях, виданні наукових та методичних праць, проведенні екологічних практик екологів і біотехнологів на базі навчально-тренінгового центру «Екологічна варта». Проведена велика робота з екологічного виховання молоді, тих юнаків і дівчат, які у своєму житті будуть слідувати принципам збалансованого розвитку  для збереження життя на нашій прекрасній планеті.
Всеукраїнську екологічну лігу привітали  від імені в.о. ректора НАУ Володимира Ісаєнка помічник ректора К. Бабікова та від кафедри екології Навчально-наукового інституту Екологічної безпеки доцент Т. Білик і студенти-активісти природоохоронного руху.