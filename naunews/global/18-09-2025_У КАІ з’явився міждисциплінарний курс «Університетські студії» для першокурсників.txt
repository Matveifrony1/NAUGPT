Заголовок: У КАІ з’явився міждисциплінарний курс «Університетські студії» для першокурсників
Дата: 18/09/2025
URL: https://nau.edu.ua/ua/news/2025/9/24112.html
==================================================

Цього навчального року Київський авіаційний інститут запровадив нову дисципліну
«Університетські студії»
— міждисциплінарний курс, спрямований на формування в студентів цілісного уявлення про роль сучасного університету та їхнє місце в академічній спільноті.
Мета курсу
— допомогти студентам відчути себе частиною університетської спільноти, знайти свій шлях і сформувати цінності для професійного та життєвого розвитку. Дисципліна покликана забезпечити не лише фахову підготовку, а й розвиток відповідального громадянина та активного учасника суспільних трансформацій.
Курс включає
16 лекційних занять та 8 практичних зустрічей,
що охоплюють широкий спектр актуальних тем — від місії КАІ та академічної доброчесності до штучного інтелекту, ментального здоров’я, стартапів і волонтерства. Заняття проходять щовівторка о 9:50.
Особливістю курсу є з
алучення відомих спікерів — підприємців, науковців, громадських діячів та лідерів думок, які діляться реальними історіями, кейсами й порадами. Лекційні заняття проходять у Центрі культури і мистецтв.
За кожною академічною групою закріплений наставник — викладач або куратор, який стає безпосереднім ментором студентів. Наставник супроводжує роботу впродовж семестру, координує практичні заняття, допомагає з проєктами та здійснює фінальне оцінювання.
Курс має амбітні завдання: ознайомити студентів з місією та стратегією розвитку КАІ, сформувати уявлення про сучасну парадигму вищої освіти, розвивати академічну культуру та принципи доброчесності. Важливою складовою є розвиток особистих компетентностей — критичного мислення, медіаграмотності, комунікативних та лідерських навичок.
Дисципліна також спрямована на
формування навичок ефективної взаємодії в університетському середовищі
через залучення до студентського самоврядування, волонтерських ініціатив та наукових проєктів. Популяризація здорового способу життя розглядається як невід’ємна складова академічного успіху.
Курс мотивує студентів до проєктної діяльності та підприємництва через вивчення досвіду успішних стартапів і соціальних ініціатив. Окрема увага приділяється формуванню громадянської позиції молоді в умовах сучасних суспільних викликів.
Повні записи лекцій з’являтимуться на офіційному
YouTube-каналі КАІ
, що дозволить переглянути їх усім охочим незалежно від участі в курсі.
«Університетські студії» створені як інтегрована освітня платформа, що поєднує знання, практику і цінності, необхідні для всебічного розвитку сучасного студента як дослідника, лідера та громадянина. Це перший досвід для КАІ, який уже стає платформою для нових ідей, проєктів та живого діалогу студентів із людьми, які змінюють світ.