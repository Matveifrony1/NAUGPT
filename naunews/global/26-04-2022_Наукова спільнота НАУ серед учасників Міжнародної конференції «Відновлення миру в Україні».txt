Заголовок: Наукова спільнота НАУ серед учасників Міжнародної конференції «Відновлення миру в Україні»
Дата: 26/04/2022
URL: https://nau.edu.ua/ua/news/2022/3/naukova-spilnota-nau-sered-uchasnikiv-mizhnarodnoi-konferentsii-vidnovlennya-miru-v-ukraini.html
==================================================

21 квітня науково-педагогічні працівники Юридичного факультету (ЮФ) Національного авіаційного університету взяли участь в Міжнародній конференції «Відновлення миру в Україні». Організаторами заходу виступили Українська філія міжнародної організації за мир «Небесна культура, мир в усьому світі і відновлення світла» (HWPL) спільно з міжнародним журналом Business Woman.
Представники різних сфер суспільства України, а також професори та журналісти з різних країн, які співпрацюють з HWPL, виступили з доповідями на тему «Забезпечення гуманітарною допомогою українців та імплементація Декларації миру і припинення війн (DPCW)» й засудили жахливі реалії нинішньої війни.
«Хочу наголосити, що в Україні зараз лишилось близько 8 мільйонів молоді, з яких 2 мільйони стали внутрішньо переміщеними особами, багато хто перебуває в місцях ведення бойових дій, багато хто втратив домівки, велика кількість втратили роботу, бізнес та змушені були призупинити навчання. Всі вони потребують окремої уваги та підтримки» – зазначила у ході виступу Марина Попатенко, заступник Міністра молоді та спорту України.
Ганна Крисюк, засновниця міжнародного журналу Business Woman і голова Міжнародного штабу допомоги українцям звернулася до світової спільноти: «Українці не заслуговують на те катування, на те ґвалтування, на те знищення, яке отримали від російської армії в Україні… Ми просимо кожного з вас допомогти гуманітарними вантажами, коштами, іншою допомогою, яка прискорить цей мир, допоможе перемогти і відбудувати нашу незалежну Україну».
Організація HWPL представила поточні проєкти гуманітарної допомоги своїх партнерських організацій, Міжнародного штабу допомоги українцям, ГО «Поруч», БФ «Лебідь», Спілки жінок України та закликала присутніх до збору коштів на гуманітарну допомогу.
За підсумками конференції було підписано Декларацію миру і припинення війн (DPCW), щоб закликати ООН імплементувати положення міжнародного права про мир і припинення війн та допомогти зупинити війну в Україні.