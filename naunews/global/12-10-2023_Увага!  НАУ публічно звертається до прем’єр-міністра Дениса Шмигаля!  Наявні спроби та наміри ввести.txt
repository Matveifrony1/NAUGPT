Заголовок: Увага!  НАУ публічно звертається до прем’єр-міністра Дениса Шмигаля!  Наявні спроби та наміри ввести Уряд в оману та  реалізувати підробку документів під час засідання КМУ
Дата: 12/10/2023
URL: https://nau.edu.ua/ua/news/2023/10/uvaga-nau-publichno-zvertaetsya-do-prem’er-ministra-denisa-shmigalya-nayavni-sprobi-ta-namiri-vvesti-uryad-v-omanu-ta-realizuvati-pidrobku-dokumentiv-pid-chas-zasidannya-kmu.html
==================================================

У зв’язку з тим, що МОН продовжує реалізовувати спроби незаконної реорганізації та ліквідації Національного авіаційного університету, зобов’язані попередити усіх членів Кабінету міністрів України та прем’єр-міністра України про ризики стати учасниками підробки документів.
Ймовірно, наявний задум використати членів Уряду наосліп. А тому публічно інформуємо усі зацікавлені сторони про факти, які стали нам відомі.
Так, Міністерство освіти і науки України розробило кілька проєктів Розпоряджень, які передбачають ліквідацію НАУ.
1. Перший з них був опублікований у відкритих джерелах 27 вересня і передбачав ліквідацію НАУ та створення Української державної льотної академії у сфері управління МОН. Також він передбачав утворення військового навчального підрозділу на базі академії — Інституту Повітряних Сил України.
2. Другий проєкт Розпорядження від МОН передбачав ліквідацію НАУ та утворення Української державної льотної академії без участі Міноборони й без утворення військового навчального підрозділу на базі академії — Інституту Повітряних Сил України.
Який з цих проєктів МОН є остаточним, чи були інші варіанти проєктів і який з них проходив та отримав погодження від різних міністерств України наразі достеменно не відомо.
Про жоден з них МОН не інформував колектив НАУ і не пропонував жоден із них на розгляд Вченої ради НАУ.
Та оскільки погодження у міністерствах проходив лише один з кількох варіантів, а надалі тексти проєктів Розпорядження зазнавали змін, то є підстави вважати, що на розгляд КМУ може потрапити не погоджений із жодним міністерством варіант тексту, під який додадуть отримані раніше погодження від Мінфіну, Мін'юсту, Мінекономіки та інших відомств на попередній текст проєкту Розпорядження.
У зв’язку з цим, вимушені застерігати членів Уряду та прем’єр-міністра України від загрози бути використаними наосліп.
Проєкт Розпорядження КМУ, який розглядатиме Уряд має бути погоджений із зауваженнями або без, але усіма зацікавленими сторонами у своєму остаточному вигляді.
Разом з тим, жоден з вище наведених проєктів МОН не був погоджений чи підтриманий Вченою радою НАУ.
Усі ці варіанти, пропоновані МОН на розгляд КМУ, грубо порушують чинне законодавство України про вищу освіту та суперечать принципам автономії закладів вищої освіти, які гарантовані ЗВО Законами та підзаконними актами України.
У зв’язку з цим, вкотре доводимо до відома громадськості та Кабінету міністрів України наступне:
1. Вчена рада НАУ на підставі звернень колективу Льотної академії НАУ, а також з урахування потреби країни у підготовці військових авіаційних спеціалістів прийняла рішення про відокремлення ЛА НАУ від Національного авіаційного університету з віднесенням до сфери управління Міністерства оборони України.
2. Вчена рада НАУ розробила та передала на погодження до МОН і КМУ відповідний проєкт Розпорядження КМУ, який не передбачає ліквідації НАУ та враховує позицію колективу ЛА НАУ. Цей проєкт є таким, що відповідає чинному законодавству України і не порушує автономії ЗВО, оскільки ґрунтується на рішенні Вченої ради НАУ.
НАУ закликає Верховну раду України утворити профільну робочу групу на якій розглянути усі наявні проєкти Розпоряджень щодо відокремлення ЛА НАУ від Національного авіаційного університету. Залучити до її роботи представників навчальних закладів та зацікавлених відомств.
Також НАУ закликає Кабінет міністрів України не приймати незаконних рішень, які передбачають ліквідацію Національного авіаційного університету та знищення під час війни одного з провідних ЗВО України.