Заголовок: Науковий десант землевпорядників у Каневі
Дата: 15/07/2015
URL: https://nau.edu.ua/ua/news/2015/7/naukovij-desant-zemlevporyadnikiv-u-kaniv.html
==================================================

7 липня 2015 року професор кафедри землеустрою та кадастру Інституту екологічної безпеки Мирон Ковальчук та асистент кафедри Ірина Капеліста разом з молодими науковцями Інституту геологічних наук НАН України Олександрою Усмінською та Юлією Крошко провели одноденну науково-пізнавальну екскурсію в район Канівських флювіально-гляціальних дислокацій. За своєю географією Канів схожий на морський курорт: з одного боку Канівське водосховище та Дніпро, з кілометрами піщаних пляжів, з іншого боку - гори з дивовижними глибокими ярами, а між ними місто у вигляді вузької, довгої смуги. Під час екскурсії були досліджені умови залягання та рудоносність нижньокрейдових континентальних утворень в яру Монастирьок, відібрано та промито лотком проби гірських порід. Окрім цього, науковці перепочили на одному з міських пляжів, ознайомилися з історичними, духовними та мистецькими пам'ятками міста, Канівською ГЕС і шлюзом, відвідали музей військової техніки. Науковці планують здійснити подорожі на інші цікаві геологічні об´єкти.