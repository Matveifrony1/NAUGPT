Заголовок: Розпочато роботу зі створення Наукового парку НАУ
Дата: 06/11/2018
URL: https://nau.edu.ua/ua/news/1/11/rozpochato-robotu-zi-stvorennya-naukovogo-parku-nau.html
==================================================

На виконання положень Концепції інноваційного розвитку Національного авіаційного університету, запропонованої ректором під час його передвиборчої кампанії та згодом схваленої Вченою радою НАУ 31 травня 2017 року, в Університеті продовжується підготовча робота зі створення інноваційно-інвестиційного майданчика.
Зокрема, 29 жовтня 2018 року наказом ректора сформована робоча група з питань створення Наукового парку НАУ.
Метою діяльності Наукового парку, серед іншого, встановлено:
стимулювання інноваційної діяльності, спрямованої підвищення  матеріально-технічного та фінансового стану НАУ і його співробітників шляхом ефективного і раціонального використання наукового і кадрового потенціалу;
створення сприятливих стартових умов для вчених, аспірантів і випускників НАУ, які планують відкрити свої start-up – компанії та зайнятися підприємницькою діяльністю;
створення сприятливого середовища для вже існуючих малих та середніх інноваційних компаній, зацікавлених у взаємовигідній співпраці з НАУ у сфері науково-технічної та освітньої діяльності.
Водночас із початком процесу відтворення наукового парку НАУ наказом ректора утворена інноваційно-інвестиційна комісія, що перейматиметься сприянням і координацією цієї діяльності, організацією і проведенням інвестиційних конкурсів задля розвитку НАУ, забезпеченням відкритості, публічності та прозорості інвестиційних процедур, забезпеченням співпраці та координації діяльності Університету з Науковим парком.
Питання наукових парків в Україні регулюються окремим законом України «Про наукові парки», у відповідності до якого науковий парк – це окрема юридична особа, що засновується вищим навчальним закладом.