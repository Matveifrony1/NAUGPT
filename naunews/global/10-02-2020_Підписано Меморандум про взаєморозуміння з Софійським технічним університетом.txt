Заголовок: Підписано Меморандум про взаєморозуміння з Софійським технічним університетом
Дата: 10/02/2020
URL: https://nau.edu.ua/ua/news/2020/2-lyutiy/pidpisano-memorandum-pro-vzaemorozuminnya-z-sofiyskim-tehnichnim-universitetom/
==================================================

Почесний Консул Республіки Болгарія в Україні Віктор Нотевський, аташе з культури та освіти Веселка Рангелова та проректор з навчальної роботи та акредитації Софійського технічного університету Любомир Дімітров відвідали НАУ.
Презентуючи університет, ректор Володимир Ісаєнко зазначив, що пріоритетними напрямками діяльності університету є авіаційна та космічна галузі, аеронавігація, екобіотехнології, інформаційні технології тощо. «За поточний навчальний рік вже відкрито 22 нові освітньо-професійні програми авіаційного спрямування, зокрема: авіаційна логістика, інформаційні технології в аерокосмічних системах управління, інженерія авіаційних конструкцій та інші».
Почесний Консул Республіки Болгарія в Україні Віктор Нотевський підкреслив, що Болгарія зацікавлена у зміцненні зв’язків з Україною, адже «наші країни об’єднують багатовікові культурні та суспільно-політичні  відносини».
Проректор з навчальної роботи та акредитації Софійського технічного університету Любомир Дімітров зауважив, що університет є найбільшим технічним університетом Болгарії та налічує чотирнадцять основних факультетів, розташованих в Софії, Пловдиві та Сливені. «Для нас є важливим розвиток наукових досліджень. Завдяки програмі Еразмус + можлива спільна дослідницька діяльність вчених Національного авіаційного університету та Софійського технічного університету».
Сторони обговорили пріоритетні напрями співпраці, зокрема: навчання та обмін студентами, реалізація програм подвійних дипломів; участь в програмах академічної мобільності студентів, викладачів, науковців та адміністративних працівників. Розглянуто можливості реалізації спільних проєктів і грантових програм, організації й участі у симпозіумах, конференціях і семінарах.
За результатами зустрічі підписано Меморандум про взаєморозуміння задля розвитку наукової та інноваційної діяльності в освіті.