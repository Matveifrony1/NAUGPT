Заголовок: Кооперація між українськими вченими продовжується!
Дата: 29/11/2016
URL: https://nau.edu.ua/ua/news/2016/11/kooperatsiya-mizh-ukrainskimi-vchenimi-prodovzhuetsya.html
==================================================

24 листопада 2016 року відбувся спільний науково-практичний семінар, організований ученими кафедри міжнародної економіки Національного авіаційного університету та кафедри управління Сумського державного університету з актуальної дослідницької тематики: «Новітні соконкурентні стратегії розвитку» («New Coopetition Strategies of the Development»). Доповідачами стали Ірина Геєць, доцент кафедри міжнародної економіки Навчально-наукового інституту Економіки та менеджменту НАУ та Ганна Швіндіна, доцент кафедри управління Навчально-наукового інституту фінансів, економіки та менеджменту ім. Олега Балацького СумДУ.
Доповідачі мали спільний досвід міжнародного співробітництва із науковою школою Coopetition Strategy в Університеті Монпельє (Франція), де проходили докторське стажування та продовжили дослідження на дану тематику. В Україні дослідження з питань коопетиції чи соконкурентних стратегій є доволі унікальним, оскільки ця ідея – революційна. Сама концепція з’явилася в США, отримала розвиток по всьому світу і нині розповсюджується і в Україні завдяки зусиллям згаданих учених. У дискусії протягом семінару було оприлюднені нові термінологічні знахідки, практичні приклади  тощо. Захід став ще одним етапом кооперації між НАУ та СумДУ.