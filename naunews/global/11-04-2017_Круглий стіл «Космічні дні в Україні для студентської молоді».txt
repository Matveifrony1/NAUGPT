Заголовок: Круглий стіл «Космічні дні в Україні для студентської молоді»
Дата: 11/04/2017
URL: https://nau.edu.ua/ua/news/2017/4/krugliy-stil-kosmichni-dni-v-ukraini-dlya-studentskoi-molodi.html
==================================================

10 квітня 2017 року в читальному залі Науково технічної бібліотеки Національного авіаційного університету відбувся круглий стіл «Космічні дні в Україні для студентської молоді». Цей захід був приурочений до Міжнародного дня авіації та космонавтики. Його організували та провели Центр новітніх технологій НАУ і клуб «До зірок» та дитяча благодійна організація «Діти – наше майбутнє». Метою клубу «До зірок», який працює уже 20 років, є популяризація знань про освоєння космосу та особистостей, причетних до цього, серед учнівської молоді та студентів.
Модератором круглого столу (та ініціатором його проведення) була заступник начальника навчального відділу ЦНТ НАУ Надія Єфимищ. Згідно з анонсованою програмою учасників та гостей привітали проректор з наукової роботи, професор Володимир Харченко, керівник Центру новітніх технологій, професор Василь Казак, астробіолог, дублер космонавта Леоніда Каденюка, к.б.н. Надія Адамчук-Чала, ветеран ракетно-космічних військ та Байконуру Анатолій Ковальов.
З великою цікавістю учасники круглого столу слухали розповідь директора дитячої благодійної організації «Діти – наше майбутнє» Валентини Іващенко. Вона, на жаль, дуже коротко ознайомила присутніх із презентаціями, підготовленими дітьми. По кілька слів про свої презентації змогли сказати і самі діти. Слід відзначити, що вони були різного віку - від 9-10 років до 11-класниці Анастасії Шадури, яка завоювала срібну медаль за роботу з біотехнологій на престижній щорічній конференції з інноваційних технологій у Пекіні (Китай).
Зворушливою була бліц-презентація моделей створених підлітками планерів та моделей дронів. Їх виготовили члени гуртка «Летатель» ОО «Максимум плюс», яким керує Олександр Яківець.
Захоплювало також і безпосереднє відтворення навколишнього світу у малюнках дітей, які були представлені в рамках круглого столу.
Надія Адамчук-Чала презентувала диск «Новітні космічні технології в сільському господарстві».
На завершення дітям та підліткам-учасникам круглого столу керівник Центру новітніх технологій, професор Василь Казак вручив грамоти від НАУ. А від імені голови ППОСА НАУ Марії Рощук організатори подарували директору благодійної організації Валентині Іващенко та її вихованцям солодкий приз – торт.
11 квітня сюжет про цей круглий стіл вийшов у ефір на Центральному телеканалі (КДТРК) о 12.00.
Упевнено можна стверджувати, що цей захід, який, до речі, проводився в НАУ вперше, слід зробити традиційним. Адже презентація творчості та ентузіазму дітей і підлітків додає їм наснаги та відчуття потрібності їхньої справи. А для університету такий захід корисний тим, що цих юних творців не треба буде в майбутньому переконувати вступати до НАУ. Вони вже на шляху до нашого університету, який сердечно зустріне і зробить їх кваліфікованими фахівцями та гідними громадянами найкращої країни світу – України.