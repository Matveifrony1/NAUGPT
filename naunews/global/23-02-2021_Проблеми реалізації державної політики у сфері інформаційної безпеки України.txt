Заголовок: Проблеми реалізації державної політики у сфері інформаційної безпеки України
Дата: 23/02/2021
URL: https://nau.edu.ua/ua/news/2021/2/problemi-realizatsii-derzhavnoi-politiki-u-sferi-informatsiynoi-bezpeki-ukraini.html
==================================================

16 лютого 2021 року на Юридичному факультеті відбулася презентація виданої в Канаді колективної англомовної монографії «Проблеми реалізації державної політики у сфері інформаційної безпеки України».
Інтерес до цієї теми набуває особливої ваги, з огляду на можливість інформаційних мереж впливати на основні інститути держави та суспільства, зокрема, і на інформаційну безпеку. Авторами обґрунтовується позиція щодо впровадження нових інформаційно-комунікаційних технологій, як основи соціально-економічного та науково-технічного прогресу - інформатизації суспільства.
Під час презентації головний редактор видання декан Юридичного факультету Ірина Сопілко зазначила: «Трансформація інформаційної конфігурації світу ставить перед дослідниками нові виклики і вимагає розробки нових підходів до розвитку інформаційного суспільства та  визначення ролі держави в цьому процесі».
Значна увага в монографії приділена напрямам протидії інформаційним загрозам та їх впливу на формування національної ідентичності. На уникнення таких загроз у галузі освіти, культури, науки, релігії, авторами видання запропоновано «Концепцію інформаційного розуміння культури» та запропоновано проект Закону України «Про внесення змін до деяких законодавчих актів України щодо захисту прав громадян та держави у сфері інформаційних відносин».
Видання розраховане на широке коло читачів – науковців, студентів та всіх зацікавлених у даній проблематиці.