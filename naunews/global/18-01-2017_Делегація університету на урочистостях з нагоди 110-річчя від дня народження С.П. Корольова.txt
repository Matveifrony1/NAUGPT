Заголовок: Делегація університету на урочистостях з нагоди 110-річчя від дня народження С.П. Корольова
Дата: 18/01/2017
URL: https://nau.edu.ua/ua/news/2017/1/delegatsiya-universitetu-na-urochistostyah-z-nagodi-110-richchya-vid-dnya-narodzhennya-sp-korolova.html
==================================================

12 січня  2017 року в Житомирі, на батьківщині С.П. Корольова, відзначали 110-у річницю від дня його народження. Керівництво області та міста, численні гості, представники громадськості поклали квіти до підніжжя пам'ятника  Сергію Павловичу на майдані імені видатного вченого та до його бюсту біля Музею космонавтики. Під  супровід духового оркестру відбулося проходження роти почесної варти Житомирського військового інституту ім. С.П. Корольова.
В музеї відбулися  урочисті збори наукової громадськості та космічної спільноти, в яких узяли участь голова Житомирської обласної ради В. Ширма, перший космонавт незалежної України Герой України Л. Каденюк, ветеран ракетно-космічної галузі Герой України Ю. Алексєєв, народний депутат України А. Тетерук, голова Державного космічного агентства України  Ю. Радченко, начальник Національного центру управління та випробування космічних засобів В. Присяжний, представник  ДКБ «Південне» ім. М.К. Янгеля» О. Мітрахов, а також делегація з Литви на чолі з віце-мером м. Молетай (у цьому місті діє Литовський етнокосмологічний музей) М.Кільдішюсом.
До делегації Національного авіаційного університету та Державного музею авіації ім. О.К. Антонова, яку очолював директор Аерокосмічного інституту НАУ, голова Ради музею В. Шмаров, ввійшли директор музею Ю. Зіатдінов, заступник директора музею В. Романенко, начальник відділу розвитку музею О. Риков, науковий співробітник відділу розвитку музею С. Макаров.
Присутні оплесками зустріли вітання, яке напередодні свята надійшло на адресу музею від академіка Б. Патона.
Доповідачі  відзначали визначну роль С. Корольова у підкоренні людством космічних висот, відзначали його талант науковця, конструктора, організатора.
Промовці високо оцінили діяльність музею у справі популяризації життя та  творчої спадщини вченого, досягнень вітчизняної і світової космонавтики, вагомий внесок ученого у зміцнення престижу космічної діяльності в Україні. Не раз висловлювалася думка про необхідність підвищити статус провідного музею космічного профілю в Україні.
Учасники зібрання та відвідувачі, які завітали на свято та День відкритих дверей,  подивилися документальний фільм про С.П. Корольова, оглянули музейні експозиції та  виставку нових надходжень до фондів музею. За допомогою нового технологічного обладнання в режимі он-лайн їм була надана можливість здійснити екскурсію залами Литовського етнокосмологічного музею. Окрім того учасники свята ознайомилися з цікавими  роботами вихованців обласного центру науково-технічної творчості учнівської молоді.