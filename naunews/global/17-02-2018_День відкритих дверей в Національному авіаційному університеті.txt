Заголовок: День відкритих дверей в Національному авіаційному університеті
Дата: 17/02/2018
URL: https://nau.edu.ua/ua/news/1/2/den-vidkritih-dverey-v-natsionalnomu-aviatsiynomu-universiteti.html
==================================================

17 лютого 2018 року у приміщенні Приймальної комісії Національного авіаційного університету відбувся День відкритих дверей. У ньому взяли участь усі навчальні підрозділи, що входять до структури ВНЗ.
Незважаючи на епідемію грипу та карантин у школах столиці, приміщення Приймальної комісії НАУ було заповнене молоддю та їхніми батьками ще до початку офіційного відкриття. Лише за перші півтори години роботи захід відвідала приблизно тисяча осіб. Учні випускних класів із Києва та регіонів України мали змогу із перших уст отримати детальну інформацію про спеціальності та умови вступу, освітню, наукову та міжнародну діяльність університету, студентське життя, а також поставити запитання, що їх цікавили.
Традиційно, до урочистого відкриття долучилася адміністрація університету. В. о. ректора НАУ Володимир Ісаєнко привітав усіх присутніх і оцінив готовність ПК до зустрічі потенційних студентів. Очільник університету відзначив, що беручи до уваги кількість молоді, яка прийшла сьогодні до НАУ, можна з упевненістю сказати, що інтерес до університету невпинно збільшується. І усе це – завдяки роботі колективу, старання якого розповсюджується не лише на внутрішнє середовище університету, але й далеко за його межі – йдеться про численні проекти НАУ, які реалізуються співробітниками та студентами або за їх участі.  Це створює гарний імідж університету і приваблює потенційних абітурієнтів як з України, так і з-за кордону. Успіх вступної кампанії минулого року, вважає Володимир Ісаєнко, – не межа, і у наступному році НАУ покаже ще кращий результат.
Свою Alma Mater цей день відвідав випускник Національного авіаційного університету – віце-консул Республіки Гвінея в Україні, Голова Африканської ради в Україні Діалло Ісса Садіо. Він відзначив, що НАУ був, є і лишається для нього рідним домом. А те, що сьогодні університет є одним з передових а́кторів міжнародної освіти, значно розширює сфери його можливостей та інтересів. Наприклад, на сьогодні представники його рідної країни навчаються в НАУ лише на підготовчому відділенні, однак вже у наступному році вони поповнять когорту іноземних студентів, які отримали вищу освіту в Національному авіаційному університеті. Тим паче, що, на думку пана Діалло Ісса Садіо, тут є усе для реалізації амбітних планів – розвинута матеріально-технічна база, висококваліфікований кадровий склад і потужні наукові школи.  Тому на університет чекає процвітання.
Згідно із бліц-опитуванням, проведеним співробітниками Інформаційно-аналітичного відділу, більшість абітурієнтів прийшла на День відкритих дверей цілеспрямовано. Це – або випускники коледжів НАУ, або ті, у кого тут навчалися друзі чи члени родини; левову частку випускників привабив високий рейтинг та відоме ім’я університету. Напрямки-лідери, за якими бажає навчатися молодь, – авіаційні спеціальності, зокрема, пілоти, безпілотна авіація, кібербезпека та інформаційні технології і геодезія.
Формат роботи Дня відкритих дверей дає гарну можливість ознайомились із навчальними потужностями університету і отримали вичерпні відповіді на запитання стосовно напрямів підготовки та особливостей навчання і дозвілля. А можливість поспілкуватися зі студентами робить комунікацію ефективнішою і працює на залучення абітурієнтів до стін НАУ.