Заголовок: Спільні проекти відкривають нові перспективи
Дата: 23/05/2017
URL: https://nau.edu.ua/ua/news/2017/5/spilni-proekti-vidkrivayut-novi-perspektivi.html
==================================================

15-19 травня 2017 року студенти та викладачі Навчально-наукового юридичного інституту взяли участь у спільному українсько-німецько-польському науково-практичному семінарі  для студентів та молодих науковців «Елементи прямої демократії у сучасній правовій державі», який відбувся в Інституті законодавства Верховної Ради України за підтримки Мюнхенського Інституту східноєвропейського права.
Цікавий формат проведення семінару дав можливість учасникам не тільки ознайомитись з доповідями про сучасний розвиток інститутів прямої демократії в Україні та в Європейському Союзі, зокрема в таких країнах, як Німеччина і Польща, а й розробити пропозиції щодо внесення змін до Конституції України та до закону, який регулює проведення референдумів.
Перед учасниками з тематичними лекціями виступили: проф. д-р Штефан Коріот - завідувач кафедри публічного права, зокрема церковного права, німецького конституційного та адміністративного права, Університет імені Людвіга-Максиміліана у Мюнхені, Німеччина; проф. д-р. Бартвомей Кжан - кафедра міжнародного та європейського права, факультет правничих, адміністративних та економічних наук, Університет міста Вроцлав, Польща; д-р Франц Дірнбергер - директор та член президії Спілки «Баварський день громад», Німеччина;д-р Штефан Фоспернік - заступник начальника відділу зовнішньої політики Прессе-Агентур Австрії, м. Відень
,
Австрія та ін.
Модератори студентських сесій, серед яких і  Оксана Миронець - старший викладач кафедри теорії та історії держави і права Навчально-наукового юридичного інституту НАУ, вміло проводили дискусії та моделювали ситуації  серед учасників студентської спільноти України, Німеччини та Польщі.
На високому рівні презентували свої наукові дослідження кращі студенти НН ЮІ. Так, учасники наукового заходу з цікавістю заслухали доповіді студентки 1 курсу НН ЮІ Ірини  Костяної на тему: «Проблеми розвитку механізмів прямої демократії в Україні» та студентки 3 курсу Євгенії Нестули «Перспективи впровадження прямої електронної демократії в Україні».
Спільна робота у науково-практичному семінарі об’єднала юних науковців різних країн та сприяла розробленню пропозицій щодо елементів, які повинні містити законодавчі ініціативи.