Заголовок: Поспішаймо творити добро!
Дата: 27/04/2017
URL: https://nau.edu.ua/ua/news/2017/4/pospishaymo-tvoriti-dobro.html
==================================================

25 квітня 2017 року студенти Навчально-наукового Юридичного інституту спільно з дирекцією та Студентською радою відвідали Спеціалізований дитячий будинок у Боярці.
До кожної зустрічі студенти та науково-педагогічні працівники Інституту ретельно готуються, проводять благодійні акції та з нетерпінням чекають миті, щоб навчити дітей чомусь новому, віддати їм своє тепло та увагу. Для деяких ці зустрічі вже звичні, а для тих, хто вперше потрапив у ці стіни - це нові відчуття, які не можна передати словами.
Відвідавши в черговий раз дитячий будинок, ми вкотре переконалися, що вихованці цього закладу дуже талановиті: вони танцюють і співають, малюють та з посмішкою на вустах демонструють свої таланти гостям. Цього разу малюки активно брали участь у рухливих іграх, грали з мильними бульбашками та повітряними кульками. Дітлахів розважали веселі фокусники, які наприкінці свого виступу нагородили кожного солодким призом (кіндером) та іграшкою. Взамін діти висловлювали свою вдячність посмішками та обіймами, чим подарували волонтерам багато позитивних і незабутніх емоцій та вражень.
Щиро дякуємо всім, хто брав активну участь в організації цього маленького свята. Такі поїздки завжди важко переносяться їх учасниками, дуже приємно дивитись в радісні очі дітей, водночас тяжко усвідомлювати, що ці чудові малюки позбавлені батьківської турботи. Важливо не забувати, що кожен з нас може подарувати частинку свого тепла таким дітям!