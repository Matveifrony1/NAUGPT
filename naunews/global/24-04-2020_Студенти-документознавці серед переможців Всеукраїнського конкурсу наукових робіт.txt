Заголовок: Студенти-документознавці серед переможців Всеукраїнського конкурсу наукових робіт
Дата: 24/04/2020
URL: https://nau.edu.ua/ua/news/2020/kopiya-berezen/studenti-dokumentoznavtsi-sered-peremozhtsiv-vseukrainskogo-konkursu-naukovih-robit.html
==================================================

Студентки Факультету лінгвістики та соціальних комунікацій Ірина Герасимчук і Софія Гуменюк посіли ІІ місце у Всеукраїнському конкурсі студентських наукових робіт зі спеціальності 029 «Інформаційна, бібліотечна та архівна справа» у 2019/2020 н. р. У ІІ турі конкурсу, що відбувся в Одеському національному політехнічному університеті, взяли участь 47 студентів із 30 закладів вищої освіти України.
Ірина Герасимчук і Софія Гуменюк репрезентували на конкурс наукову роботу «Професія документознавця: вчора, сьогодні, завтра». Науковий керівник  – доцент кафедри історії та документознавства ФЛСК Світлана Литвинська.
У зв’язку із запровадженням загальнонаціонального карантину організатори конкурсу змушені були відмовитися від проведення традиційного фінального етапу ІІ туру – підсумкової науково-практичної конференції – та підвели підсумки за результатами першого етапу – анонімного рецензування робіт членами авторитетного журі. На основі рейтингу, складеного після рецензування, були визначені призери, серед яких студентки Національного авіаційного університету.
Щиро вітаємо переможців та бажаємо їм подальших наукових звершень!