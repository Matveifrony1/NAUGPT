Заголовок: Для студентів НАУ проведено онлайн зустріч з архівістами Федеральних архівів Німеччини
Дата: 23/09/2022
URL: https://nau.edu.ua/ua/news/2022/9/dlya-studentiv-nau-provedeno-onlayn-zustrich-z-arhivistami-federalnih-arhiviv-nimechchini.html
==================================================

16 вересня на Факультеті лінгвістики та соціальних комунікацій (ФЛСК) Національного авіаційного університету відбулася зустріч студентів спеціальності «Інформаційна, бібліотечна та архівна справа» з архівістами Федеральних архівів Німеччини.
Пані Рагна Боден (Ragna Boden), консультант відділу технічних архівних справ та центральних професійних служб Федеральних архівів Німеччини, представила своїх колег, які мають значний досвід роботи в архівній справі, зокрема:
- пана Мальте Друкрай (Malte Druckrey), референта відділу з опису документів Stasi-Unterlagen-Archiv (архів Міністерства Державної безпеки колишньої Німецької Демократичної Респуліки (НДР);
- пані Катрін Рідел (Katrin Riedel), фахівця з відділу доступу до документів Stasi-Unterlagen-Archiv.
У своїй лекції «The Stasi records. An introduction» пан М. Друкрай зупинився на історії створення Stasi-Unterlagen-Archiv, розкрив структуру колекцій та складності описів документів, особливо тих, які з часу падіння Берлінської стіни у 1989 р. ще досі є не розібраними через особливості їх фондоутворення. Лектор наголосив, що розбирання та опис документів тривали 30 років. Фонди Штазі-архіву складаються з документів оперативного характеру, особових справ, досьє на людей за якими здійснювався нагляд, документів прокуратури, військової контррозвідки, тематичних щоденників тощо. Документи свідчать про тотальну систему нагляду за громадянами колишньої НДР.
Презентація пані К. Рідел «Stasi Records Act. The legal Basis for Access to Secrecy» стосувалася законодавчих основ доступу та використання інформації Штазі-архіву. Зокрема, два роки йшли дебати щодо його долі. Були, навіть, пропозиції його знищити задля консолідації об’єднаної Німеччини. Тільки назва Закону обговорювалася один рік. Закон «Stasi-Unterlagen-Gesetz» визначає норми доступу громадськості до документів та інформації. Перший доступ до документів Штазі-архіву був отриманий у 1992 р. Закон захищає перш за все персональну інформацію. Зокрема, доступ можуть отримати приватні особи, громадські організації, мас-медіа та дослідники, які вивчають епоху тоталітаризму або розслідують злочини тоталітаризму. Закон «Stasi-Unterlagen-Gesetz» чітко визначає не лише категорії приватних осіб, які мають право доступу, а й документи, які надають право доступу.
Доповіді викликали жвавий інтерес у присутніх. Інформація, отримана під час зустрічі, стане у нагоді викладачам і студентам у питаннях роботи з конфіденційною інформацію та персональними даними, обробкою та описуванням архівних документів.