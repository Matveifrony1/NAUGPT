Заголовок: Для студентів-філологів НАУ відбувся майстер-клас з професійним перекладачем
Дата: 05/05/2022
URL: https://nau.edu.ua/ua/news/2022/5/dlya-studentiv-filologiv-nau-vidbuvsya-mayster-klas-z-profesiynim-perekladachem.html
==================================================

3 травня, за сприяння кафедри англійської філології і перекладу Факультету лінгвістики та соціальних комунікацій (ФЛСК) Національного авіаційного університету, для студентів 3-го та 4-го курсів спеціальності 035 «Філологія» відбувся майстер-клас за участі професійного перекладача Марії Дідковської.
Під керівництвом професіонала студенти-філологи вдосконалювали практичну майстерність у галузі комп’ютерного перекладу, опановували навички роботи з САТ-інструментами, зокрема, програмою SmartCat.
Пані Марія змістовно та зрозуміло пояснила принцип роботи у програмі та дала корисні поради для успішного працевлаштування за фахом. Також вона наголосила на важливості починати перекладацьку діяльність якомога раніше, зосередившись на певній спеціалізації, прислухатися до конструктивної критики, шукати надійних та перевірених роботодавців, а головне - цінувати себе як професіонала, любити та поважати свою професію.
Майстер-класи з професійними перекладачами дають змогу майбутнім фахівцям дослідити новітні тенденції професії та здобути необхідні практичні навички.