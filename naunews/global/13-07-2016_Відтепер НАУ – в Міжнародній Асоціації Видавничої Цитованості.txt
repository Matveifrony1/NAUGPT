Заголовок: Відтепер НАУ – в Міжнародній Асоціації Видавничої Цитованості
Дата: 13/07/2016
URL: https://nau.edu.ua/ua/news/2016/7/vidteper-nau-–-v-mizhnarodniy-asotsiatsii-vidavnichoi-czitovanosti.html
==================================================

В. о. ректора Володимир Харченко підписав Угоду про членство Національного авіаційного університету в Міжнародній Асоціації Видавничої Цитованості (Publishers International Linking Association, PILA). Асоціація об’єднує більше 500 наукових видавництв та є власником і оператором CrossRef – міжнародного реєстру науково-інформаційних матеріалів. Відтепер НАУ може реєструвати ідентифікатори DOI для своїх видань. Це зробить публікації науковців нашого університету доступнішими для вчених з усього світу.
Що таке DOI та які переваги членства НАУ в PILA? Про це розповідає Віра Кандинська, редактор наукового журналу «Proceedings of the National Aviation University» – першого видання НАУ, якому присвоєно DOI:
«DOI (Digital Object Identifier) – унікальний ідентифікаційний номер (літерно-цифровий рядок), який надається електронним документам (статтям, книгам тощо) та слугує стабільним і постійним посиланням на місце збереження змісту в Інтернеті. DOI завжди лишається незмінним, тоді як URL адреса може змінюватися, що призводить до втрати посилання на матеріал. Ідентифікатор DOI прийнятий в англомовному науковому середовищі для обміну даними між ученими. Він наявний у більшості публікацій міжнародних періодичних видань та дуже вузько представлений в українському журнальному сегменті, що значно знижує міжнародну видимість українських публікацій. Індекс DOI робить статті українських науковців доступнішими для вчених з усього світу та підвищує вірогідність цитування цих праць».
DOI складається з двох частин. Перша – позначає видавця, друга – ідентифікує публікацію. Тому індекс DOI надає значну перевагу для поширення наукових робіт та підвищення рейтингу НАУ у світовій науковій спільноті, адже в міжнародних пошукових системах публікація пов’язується не лише з іменем автора, а й з конкретним видавцем.
Серед головних переваг використання DOI для університету Віра Кандинська вбачає розширення читацької аудиторії, збільшення кількості цитувань наукових праць співробітників НАУ, поглиблення інтеграції у світову систему наукових комунікацій, приєднання науковців НАУ до європейських та світових наукових спільнот й зростання міжнародного авторитету наукових видань НАУ.
Англомовний науковий журнал «Proceedings of the National Aviation University» («Вісник НАУ»), головним редактором якого є Володимир Харченко, заснований ще у 1996 році й виходить 4 рази на рік. У ньому публікуються оригінальні статті, в яких представлені результати наукових досліджень у сфері авіації. Розповсюджується в Україні та за кордоном як передплатне видання та через мережу Інтернет.
За словами Віри Кандинської, усім статтям, опублікованим в журналі «Proceedings of the National Aviation University» починаючи з 2014 року, вже присвоєно індекси DOI, а всі нові публікації, відповідно до угоди з CrossRef, відтепер виходитимуть з DOI.
Присвоєння DOI – важливий крок до запланованого редакцією входження видання до двох найавторитетніших у світі реферативних баз даних Scopus та Web of Science.
Публікувати свої статті у журналі «Proceedings of the NAU» можуть як співробітники університету, так і дослідники з інших наукових установ України та зарубіжних країн. Міжнародна співпраця – один із пріоритетних напрямів розвитку видання. Єдиною умовою публікації дослідження є успішне проходження всіх етапів оцінки праці. Зокрема, всі статті, подані в редакцію, проходять подвійне «сліпе» рецензування (автор і рецензент не знають імен один одного для максимальної об’єктивності оцінювання) та перевірку на унікальність змісту тексту.
Тож НАУ виходить на якісно новий науковий рівень. Активне цитування праць наших науковців позитивно впливає на міжнародний рейтинг та конкурентоспроможність університету. Будь-яке дослідження в університеті має закріплюватися публікацією та оприлюдненням результатів на широку аудиторію. Цитування наукових робіт – важливий критерій оцінювання результативності праці як конкретного вченого, так й університету в цілому. А підписання договору з PILA та можливість присвоювати ідентифікатори DOI розширюють можливості поширення статті, сприяють популярності її автора та піднімають рейтинг видавця. У нашому випадку – Національного авіаційного університету.