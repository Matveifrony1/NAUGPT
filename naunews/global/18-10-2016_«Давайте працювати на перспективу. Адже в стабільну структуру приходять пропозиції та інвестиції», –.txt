Заголовок: «Давайте працювати на перспективу. Адже в стабільну структуру приходять пропозиції та інвестиції», – в. о. ректора НАУ Володимир Ісаєнко звернувся до трудового колективу ННІЕБ
Дата: 18/10/2016
URL: https://nau.edu.ua/ua/news/2016/10/davayte-pratsyuvati-na-perspektivu-adzhe-v-stabilnu-strukturu-prihodyat-propozitsii-ta-investitsii-–-v-o-rektora-nau-volodimir-isaenko-zvernuvsya-do-trudovogo-kolektivu-nnieb.html
==================================================

17 жовтня в. о. ректора Національного авіаційного університету Володимир Ісаєнко зустрівся з трудовим колективом та студентами Навчально-наукового інституту екологічної безпеки (ННІЕБ) для визначення основних проблем та напрямів роботи в майбутньому. На зустрічі також були голова вченої ради НАУ Валерій Чепіженко та проректор з господарської роботи Валентин Войцехівський.
Першим з презентацією інституту виступив його директор Олександр Запорожець: «Нині в інституті працюють шість кафедр. Щороку  доктори і кандидати захищають свої наукові роботи. І цей показник інституту значно перевищує середній по НАУ. Ми виконуємо багато наукових робіт та посідаємо перше місце в НАУ з міжнародних грантів. Дві кафедри інституту зараз опікуються також англомовним проектом, ми встановили багато творчих зв’язків з європейськими університетами. А з одним із польських університетів навіть розробили узгоджені навчальні плани. Тож наші студенти мають змогу отримати подвійний диплом - НАУ та європейського зразку. Інститут серед кращих у НАУ за участю в олімпіадах та за підготовкою студентських робіт. Адже серед призерів кожен 3-4-ий диплом належить студентам нашого інституту».
Крім того, на обговоренні було підкреслено, що кафедра біотехнологій отримала дозвіл на роботу з мікроорганізмами, якого не мають зараз ні НТУУ «Київський політехнічний інститут ім. І. Сікорського», ні КНУ ім. Т. Г. Шевченка.
У своєму виступі в. о. ректора НАУ Володимир Ісаєнко згадав свою роботу в інституті та виклав свій погляд на його розвиток:
«Я ціную, що свого часу колектив інституту підтримував те, за що я боровся. Наше завдання сьогодні добитися значних позитивних змін і знайти вихід із нинішніх критичних ситуацій».
Ділячись своїми думками про  важливість партнерських відносин, в. о. ректора НАУ сказав:
«Яким чином можна залучати партнерів? По-перше, інститут має розвивати і розширювати практику надання подвійного диплому. А по-друге, повинні бути реалізовані дослідницькі матеріали. І я розумію, що для цього треба оновлювати технічну базу. Коли люди приїжджають і бачать «європейськість» навчального закладу, це справляє позитивне враження. Потрібно шукати свого споживача. Бо держава сьогодні нам дає те, що може дати. Хотів би закликати, знаючи ваш потенціал, заохочувати інвестиційні шляхи розвитку. Сприяння з боку університету буде завжди».
Володимир Ісаєнко запропонував розвивати новітні технології, зокрема ввести послугу Wi-Fi в усіх корпусах університету.
Під час зустрічі були порушені питання щодо розвитку НАУ. Зокрема про існування чуток щодо закриття всіх кафедр, які не мають відношення до авіаційної сфери; розформування університету та передачу інститутів іншим університетам. З іншого боку є твердження, що НАУ залишиться в такому стані, в якому перебуває зараз.
Відповідаючи на ці запитання, Володимир Ісаєнко розповів, як він потрапив на посаду в. о. ректора. Тоді в Міністерстві освіти і науки України піднімалось питання «руйнувати» чи «ремонтувати» НАУ. Рішення як такого ще не було, але воно вже обговорювалось. Коли розмови досягнули свого піку, Володимир Ісаєнко попросив підтримати університет. І тільки тоді погодився обійняти посаду в. о. ректора НАУ. Саме цим пояснюються нинішні реформи. Адже щоб зберегти університет, його необхідно підняти на якісно новий рівень. Саме через це відбувається реформування підрозділів НАУ у відповідності до Закону України «Про вищу освіту».
Також Володимир Миколайович запропонував всім охочим взяти участь у розробці  плану розвитку НАУ:
«Паралельно ми формуємо комісію для створення плану розвитку університету на подальші 10 років. Кожен може стати членом комісії, особливо якщо має досвід у створенні планів розвитку. Тому я вас запрошую долучитися до інноваційного розвитку. Сподіваюся на вашу підтримку. Давайте працювати на перспективу. Адже пропозиції та інвестиції надходять тільки до стабільних структур».
Щодо студентського самоврядування в.о. ректора НАУ закликав єднатися на благо університету. Він підкреслив, що інтереси у студентських груп збігаються, але на заваді стає «гра амбіцій». А для досягнення позитивних змін треба об’єднатись.
Протягом майже трьох годин в. о. ректора НАУ спілкувався з трудовим колективом ННІЕБ. Було розглянуто та обговорено багато питань. Була висунута пропозиція збирати такі зустрічі щосеместру. В. о. ректора НАУ Володимир Ісаєнко таку ініціативу підтримав.