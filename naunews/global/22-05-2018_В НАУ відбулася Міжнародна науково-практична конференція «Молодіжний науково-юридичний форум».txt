Заголовок: В НАУ відбулася Міжнародна науково-практична конференція «Молодіжний науково-юридичний форум»
Дата: 22/05/2018
URL: https://nau.edu.ua/ua/news/1/5/v-nau-vidbulasya-mizhnarodna-naukovo-praktichna-konferentsiya-molodizhniy-naukovo-yuridichniy-forum.html
==================================================

18 травня, у залі Вченої ради НАУ, відбулося пленарне засідання Міжнародної науково-практичної конференції до Дня науки з промовистою назвою – «Молодіжний науково-юридичний форум».
Окрім студентів і науковців НАУ у конференції взяли участь голова Касаційного адміністративного суду в складі Верховного суду України, доктор юридичних наук Михайло Смокович, ректор Інституту підготовки кадрів Державної служби зайнятості України, доктор наук з державного управління, професор Радміла Войтович, а також Катя Тілікайнен із Фінляндії (радниця з гендерних питань Офісу Ради Європи в Україні), яка розповіла про стратегію Ради Європи з гендерної рівності на 2018-2020 роки та Олів’є Ведрін із Франції (професор, Президент Континентального клубу Європейського Союзу в м. Києві), яки виступив з промовою щодо необхідності впровадження нових законів у сучасному світі.
«Приурочений до Дня науки форум демонструє бажання й здатність молодих людей через кордони шукати різноманітні форми спілкування задля того, щоб заявити про себе та свої здібності, обмінятися думками та поділитися науковими здобутками, - зазначила директор Навчально-наукового юридичного інституту НАУ Ірина Сопілко. - Цьогоріч ми надали нашому молодіжному юридичному форуму статусу міжнародного, розуміючи наскільки важливо робити поступові кроки на шляху до того, щоб стати повноправною складовою єдиного європейського і світового освітнього та наукового простору».
Вона також додала, що налагоджуючи спілкування не тільки науково-педагогічних працівників, а й студентів зі своїми колегами із провідних зарубіжних закладів вищої освіти, керівництво НАУ прагне через поєднання академічної та прикладної складової навчання на дослідницько-інноваційній основі – забезпечити міжнародну та внутрішню конкурентоспроможність наших випускників на глобалізованому ринку праці.
Учасники конференції також зазначили у своїх виступах, що в умовах розвитку глобалізаційних процесів ІІІ тисячоліття спостерігається прагнення правничої освіти, науки й практики до розширення обсягу досліджуваних об’єктів. Відтак, виникає необхідність активного розширення можливостей їх пізнання за допомогою нанозасобів, інтерактивних методів і грід технологій. Усе це безпосередньо пов’язано з потенціалом молодих науковців. Тому залучення молоді до наукових розробок можна визначити, як стратегічне завдання держави.
Під час перерви у фойє учасники конференції мали змогу ознайомитися з виставкою наукової та навчально-методичної літератури співробітників Навчально-наукового юридичного інституту на якій було представлено 26 книжок.
Згодом учасники конференції взяли участь у шести сесіях. До їхньої  уваги було представлено десятки доповідей з промовистими назвами: «Теорія та історія держави та права, філософія права», «Конституційне та адміністративне право, адміністративний процес, інформаційне та фінансове право», «Кримінальне право, кримінальний процес, криміналістика та кримінологія», «Цивільне та трудове право, цивільний процес, право інтелектуальної власності», «Транспортне, земельне та екологічне право», «Господарське право і господарський процес».