Заголовок: Співпраця з університетом Індонезії
Дата: 19/12/2016
URL: https://nau.edu.ua/ua/news/2016/12/spivpratsya-z-universitetom-indonezii.html
==================================================

12 грудня 2016 року на базі кафедри української мови та культури, у рамках підписаної угоди про співпрацю між Національним авіаційним університетом та Telcom University (Республіка Індонезія), відбулася робоча зустріч з партнерами індонезійського університету та представниками посольства Республіки Індонезії в Україні.
Під час зустрічі обговорювались питання щодо організації майбутнього  візиту представників Telcom University до нашого Університету. Навесні наступного року група студентів та викладачів індонезійського університету планують відвідати Україну та Національний авіаційний університет. Кафедра української мови та культури стане офіційним організатором прийому делегації. Викладачі кафедри на чолі із завідувачем доктором філологічних наук Іриною Бурлаковою мають наміри провести для представників індонезійської сторони ознайомчу лекцію та екскурсії до музеїв. На зустрічі також обговорювалися стратегії реалізації спільного наукового проекту, який має на меті залучення до тісної співпраці студентів та викладачів двох університетів. Питання інноваційних підходів у викладанні, які завідувач кафедри Ірина Бурлакова обговорювала з представниками Telcom University, викликали зацікавленість іноземних колег. Сторони домовились про офіційні документи, які планують підготувати до наступної зустрічі.