Заголовок: У НАУ відбувся V Міжнародний круглий стіл «Роль іноземних мов у соціокультурному становленні особистості (в умовах війни)»
Дата: 18/04/2022
URL: https://nau.edu.ua/ua/news/2022/3/u-nau-vidbuvsya-v-mizhnarodniy-krugliy-stil-rol-inozemnih-mov-u-sotsiokulturnomu-stanovlenni-osobistosti-(v-umovah-viyni).html
==================================================

12-13 квітня, у рамках V Міжнародного симпозіуму «Соціокультурний дискурс глобалізованого світу: наука, освіта, комунікація», кафедрою іноземної філології Факультету лінгвістики та соціальних комунікацій (ФЛСК) Національного авіаційного університету у дистанційному форматі проведено V Міжнародний круглий стіл.
Загалом, у роботі міжнародного заходу взяли участь професорсько-викладацький склад ФЛСК НАУ, Уманського державного педагогічного університету імені Павла Тичини, Південноукраїнського національного педагогічного університету імені К.Д. Ушинського (м. Одеса), Сумського державного педагогічного університету імені А.С. Макаренка, Загребського університету (Хорватія), Київського міжнародного університету, Київського національного університету імені Тараса Шевченка, Національного педагогічного університету імені М.П. Драгоманова, Університету економіки та права «КРОК», Дніпровського державного технічного університету, Національного університету «Чернігівська політехніка» та ін.
З вітальним словом до учасників звернулися декан ФЛСК НАУ Наталія Ладогубець і заступник декана з наукової та міжнародної діяльності факультету Анжеліка Кокарєва.
Присутні дискутували на теми:
- цінності світоглядні, орієнтаційні для сучасного суспільства;
- проблеми міжкультурної комунікації на засадах громадянського суспільства;
- демократичні орієнтири європейського та українського науково-освітянського й громадського простору, а також наукової спільноти тощо.
Також, розглянуто роль викладачів іноземних мов як суб’єктів формування світоглядних і ціннісних орієнтацій студентів у сучасному соціокультурному просторі та проаналізовано сучасні тенденції у лінгвістиці й роль іноземних мов в умовах постпандемічного періоду, воєнних дій. Було визначено необхідність організації та проведення наукових заходів у цей складний для української освітянської спільноти час, представлення українських досліджень і трендів у науці в освітньому просторі закладів вищої освіти України та світу.
Свої доповіді представили:
- завідувач кафедри іноземної філології ФЛСК НАУ Олена Ковтун;
- доцент кафедри іноземної філології, д.пед.н., доцент Наталія Мельник;
- доктор філософії, професор кафедри кінесіології дорослих Бруклінського коледжу Нью-Йоркського університету (США) Сергій Набатов;
- д.пед.н., професор, завідувач кафедри педагогіки і психології дошкільної освіти та дитячої творчості Національного педагогічного університету імені М.П.Драгоманова Ганна Цвєткова;
- д.пед.н., професор Глухівського державного педагогічного університету ім. О.Довженка Любов Артемова та інші.
З матеріалами презентацій можна ознайомитись на інформаційних ресурсах кафедри.
За результатами проведеного Круглого столу:
Визначено стан та особливості функціонування університетів в умовах нових суспільних та екзистенційних викликів.
Здійснено моніторинг проблем і труднощів, з якими зіштовхнулась українська наукова спільнота в період після пандемії та в умовах війни.
Розроблено резолюцію щодо основних напрямів роботи, спрямованих на подолання комунікативних, психологічних, фізичних, організаційно-методичних викликів у період після пандемії та в умовах воєнного часу.
Визначено перспективи подальших наукових досліджень та наступного етапу реалізації наукового проєкту: Вища освіта в період постпандемії: трансформації, виклики та перспективи.