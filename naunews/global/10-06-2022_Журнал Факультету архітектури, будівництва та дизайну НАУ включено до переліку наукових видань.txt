Заголовок: Журнал Факультету архітектури, будівництва та дизайну НАУ включено до переліку наукових видань
Дата: 10/06/2022
URL: https://nau.edu.ua/ua/news/2022/6/zhurnal-fakultetu-arhitekturi-budivnitstva-ta-dizaynu-nau-vklyucheno-do-pereliku-naukovih-vidan.html
==================================================

Рішенням Міністерства науки та освіти України науковий журнал «Український мистецтвознавчий дискурс» Факультету архітектури, будівництва та дизайну (ФАБД) Національного авіаційного університету включено до Переліку фахових наукових видань України зі спеціальностей 022 Дизайн та 023 Образотворче мистецтво, декоративне мистецтво, реставрація.
У 2021 році на базі ФАБД НАУ було засновано науковий журнал «Український мистецтвознавчий дискурс» (свідоцтво про державну реєстрацію КВ № 24971-14911Р від 09.09.2021). Міжнародним центром періодичних видань ISSN International Center (м. Париж, Франція) друкованій та електронній версії журналу присвоєно номер ISSN. Крім того, журнал включено до міжнародної наукометричної бази Index Copernicus.
Основними завданнями наукового журналу є:
- публікація матеріалів фундаментальних і прикладних наукових досліджень в таких галузях, як дизайн, образотворче мистецтво, декоративне мистецтво, реставрація;
- розширення наукового кругозору дослідників із профільних і суміжних сфер знань;
- інформування широких кіл науковців і практиків про проблематику та передовий досвід різномасштабних досліджень;
- обмін науковими ідеями, методологією проведення досліджень і практичними досягненнями у галузях культури та мистецтва;
- надання інформаційного поля для дискусійного обговорення нових теорій, методів і результатів інноваційних досліджень з культури та мистецтва.
Науковий журнал «Український мистецтвознавчий дискурс» практикує політику відкритого доступу до опублікованого змісту, підтримуючи принципи вільного поширення наукової інформації та глобального обміну знаннями задля загального суспільного прогресу. Також, редакція видання здійснює отримання та реєстрацію DOI для статей.
Посилання
на науковий журнал «Український мистецтвознавчий дискурс».