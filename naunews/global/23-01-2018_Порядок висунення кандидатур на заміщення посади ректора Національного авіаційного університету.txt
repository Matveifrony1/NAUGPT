Заголовок: Порядок висунення кандидатур на заміщення посади ректора Національного авіаційного університету
Дата: 23/01/2018
URL: https://nau.edu.ua/ua/news/1/1/poryadok-visunennya-kandidatur-na-zamishchennya-posadi-rektora-natsionalnogo-aviatsiynogo-universitetu.html
==================================================

11 грудня 2017 року в газеті «Освіта України» була опублікована об’ява щодо оголошення конкурсу на зайняття посади ректора Національного авіаційного університету. У зв’язку з цим нагадуємо порядок подання заяв кандидатів, вимоги до них, строки агітації тощо.
Відповідно до Закону України про вищу освіту, взяти участь у виборах на посаду ректора можуть особи, які є громадянами України, вільно володіють українською мовою, мають учене звання та науковий ступінь і стаж роботи на посадах науково-педагогічних працівників не менш, як десять років. Претенденти можуть бути висунуті на вибори як трудовим колективом (Конференцією трудового колективу) університету чи його підрозділу, так і профспілкою або навіть іти на вибори шляхом  самовисування.
Кандидати мають у строк 2 місяці після оголошення виборів подати на адресу Міністерства наступний пакет документів:
1)      Заяву на участь у конкурсі;
2)      Особовий листок з обліку кадрів з фотографією;
3)      Автобіографію;
4)      Копії документів про вищу освіту наукові ступені та вчені звання;
5)      Довідку про проходження попереднього (періодичного) психіатричного огляду, яка видається відповідно до Порядку проведення обов’язкових попередніх та періодичних психіатричних оглядів, затвердженого постановою Кабінету Міністрів України від 27 вересня 2000 р. №1465 («Офіційний вісник України», 2000 р., №39, ст.1656);
6)      Копію паспорта, засвідчену претендентом;
7)      Копію трудової книжки;
8)      Довідку про наявність або відсутність судимості;
9)      Витяг з Єдиного державного реєстру осіб, які вчинили корупційні правопорушення;
10)  Письмову згоду на збір та обробку персональних даних.
Документи можна подавати особисто чи надсилати поштою. Копії документів, які подаються претендентом (окрім копії паспорта), можуть бути засвідчені за місцем роботи претендента, засновником або нотаріально. Документи, подані після закінчення встановленого строку, не розглядаються і претендентам не повертаються.
МОН здійснює прийом документів упродовж двох місяців з моменту оголошення конкурсу, а потім протягом 10 днів з дня завершення терміну подання пропозицій оголошує кандидатів, які відповідають усім вимогам, до університету для голосування. Усі претенденти за умови, що вони вчасно подали необхідний пакет документів, повідомляються Міністерством у письмовій формі про рішення щодо їхніх кандидатур  не пізніше, ніж за 10 календарних днів з дати закінчення строку подання документів.
Період часу між оголошенням про заміщення посади ректора і до моменту отримання університетом листа від Міністерства з переліком кандидатів називається періодом підготовки до проведення виборів. Особи, які подали заявки, автоматично є претендентами, однак ще не набули статусу кандидата. У зв’язку з цим вони не мають права проводити будь-які агітаційні заходи (зустрічі з виборцями, розповсюдження агітаційних матеріалів тощо). У разі виявлення подібного порушення оргкомітет зобов’язаний письмово повідомити очільника університету та МОН.
Після підтвердження статусу кандидата останній має право проводити зустрічі із співробітниками університету, визначати спостерігачів за ходом виборів(не більше, як 2 особи), бути присутнім під час голосування, підрахунку голосів та складання протоколу про результати голосування та інші права, які випливають з його участі у виборах і передбачені Статутом Університету.
Усі кандидати мають рівні права.
Оприлюднення кандидатами передвиборчих програм та їх обговорення проходить на зустрічах та зборах трудового колективу. А задля розміщення своєї передвиборчої програми на офіційному сайті університету кандидат має подати її оргкомітету в електронному та паперовому вигляді за власним підписом. У разі виявлення розбіжностей в електронному та паперовому варіантах пріоритет надається останньому. Програми кандидатів мають бути розміщені оргкомітетом на офіційному сайті не пізніше, як за 10 календарних днів до дати проведення виборів. Але вони не можуть публікуватися раніше від дати отримання листа від Міністерства з переліком кандидатів.
Проведення агітаційних заходів офіційно припиняється за добу до виборів.
Нагадаємо, вибори ректора Національного авіаційного університету відбудуться 6 березня 2018 року.