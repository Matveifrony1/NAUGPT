Заголовок: Управління безпеки КАІ виявило схему незаконного бронювання в університеті
Дата: 26/03/2025
URL: https://nau.edu.ua/ua/news/2025/3/sluzhba-bezpeki-kai-viyavila-shemu-nezakonnogo-bronyuvannya-v-universiteti.html
==================================================

Продовжуємо зусилля з очищення КАІ від корупції.
Після отримання Державним університетом “Київський авіаційний інститут” статусу критично важливого підприємства, управління безпеки університету виявило можливе створення механізму ухилення військовозобов’язаних від мобілізації шляхом фіктивного бронювання.
Під час проведення заходів управлінням безпеки було виявлено ряд позаштатних працівників, які були залучені до проєкту за договором з ТОВ (повні дані ТОВ наразі розголошуватись не можуть).
Працівники ТОВ увійшли в злочинну змову зі штатним працівником КАІ, з яким і організували вищезазначену схему. В критичний для країни час, коли за договором мали б розроблятися проєкти для військових, дана можливість була використана з метою особистого збагачення обмеженого кола осіб.
До проєкту з розробки безпілотників та РЕБ, за попередньою інформацією, входили медики, колишні працівники МВС, аграрії, працівники СТО та інші нецільові особи.
На початку року КАІ офіційно направив лист та зібрані матеріали до Департаменту захисту національної державності СБУ. Наразі ДБР проводить слідчі дії на території університету. КАІ співпрацює з правоохоронцями та надає всю необхідну інформацію та додаткові матеріали по вищезазначеним особам.