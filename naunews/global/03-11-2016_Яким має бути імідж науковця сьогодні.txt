Заголовок: Яким має бути імідж науковця сьогодні?
Дата: 03/11/2016
URL: https://nau.edu.ua/ua/news/2016/11/yakim-mae-buti-imidzh-naukovtsya-sogodni.html
==================================================

1 листопада 2016 року на кафедрі української мови та культури Навчально-наукового гуманітарного інституту під головуванням завідувача кафедри д. філол. н. І. Бурлакової відбувся науково-методичний семінар, на якому викладачі обговорили актуальне питання сьогодення: імідж науковця у швидкозмінному інформаційному просторі. Доктор філологічних наук Р. Ткаченко озвучив доповідь «Особистість викладача ВНЗ та його ціннісні орієнтації в рамках реалізації особистісно-орієнтованого підходу сучасної педагогіки», у якій розкрив основні виклики сьогодення, що постають перед педагогом вищої школи у наші дні. На думку науковця, наголос у навчанні переноситься з інтелектуального розвитку особистості на емоційний та соціальний. Викладач повинен навчати, враховуючи індивідуальний досвід студентів. Навчання набуває ознак інтерактивності, з’являється постіндустріальний тип освіти, виникає потреба переосмислити самі критерії освіченості. Відтепер, очевидно, важливо не стільки мати високий рівень знань, умінь і навичок, скільки здатність і здібності безперервно навчатися, перекваліфіковуватися, комунікувати, креативно мислити, самостійно ухвалювати рішення і брати на себе відповідальність.
У межах теми кандидат історичних наук О. Швед підготувала презентацію «Розбудова іміджу науковця сучасними засобами наукової комунікації», у якій акцентувала увагу на актуальних напрямках роботи викладача задля досягнення конкретного наукового результату. Між педагогами відбулася змістовна жвава дискусія.