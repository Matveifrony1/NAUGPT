Заголовок: Спільнота ЮФ НАУ провела тренінг «Захист прав дітей в Україні  з урахуванням національного законодавства та міжнародних конвенцій»
Дата: 07/03/2023
URL: https://nau.edu.ua/ua/news/2023/3/spilnota-yuf-nau-provela-trening-zahist-prav-ditey-v-ukraini-z-urahuvannyam-natsionalnogo-zakonodavstva-ta-mizhnarodnih-konventsiy.html
==================================================

1 березня 2023 року Інформаційно-просвітницьким центром з прав людини Юридичного факультету НАУ спільно з кафедрою цивільного права і процесу для учнів Спеціалізованої школи І-ІІІ ступенів № 189 з поглибленим вивченням англійської та німецької мов Деснянського району міста Києва проведено тренінг на тему «Захист прав дітей в Україні з урахуванням національного законодавства та міжнародних конвенцій».
У заході взяли участь завідувач кафедри теорії та історії держави і права Олена Макеєва, завідувач кафедри цивільного права і процесу Світлана Вишновецька, науково- педагогічні працівники кафедри, здобувачі освіти та школярі.
Викладачі та студенти Юридичного факультету підготували змістовні презентації, у яких розкрили особисті немайнові права дитини, зокрема: право на життя, право на охорону здоров’я, право на ім’я та громадянство, право на достатній життєвий рівень, право на вільне висловлення своєї думки, право на отримання інформації, що відповідає віку дитини, право на свободу совісті та релігійних переконань, право на свободу, особисту недоторканність та захист гідності тощо.
Крім того, учасники обговорили основні види прав дітей, які порушуються в умовах війни, а саме: право на життя, право бути з сім’єю і громадою, право на здоров’я, право на розвиток особистості, право на турботу і захист, право на соціальний захист, право на освіту.
Підбиваючи підсумки присутні зазначили, що порушення прав дитини вимагають належного правового регулювання та захисту з боку національних і міжнародних інституцій.