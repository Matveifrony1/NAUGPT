Заголовок: Конференція трудового колективу Гуманітарного інституту
Дата: 16/09/2015
URL: https://nau.edu.ua/ua/news/2015/9/konferencziya-trudovogo-kolektivu-gumanitarnogo-institutu.html
==================================================

10 вересня 2015 відбулася щорічна конференція колективу Навчально-наукового Гуманітарного інституту. На конференцію було делеговано 89 представників від усіх 12 кафедр, а також від студентів і аспірантів інституту. Головним питання порядку денного була доповідь директора інституту А.Гудманяна «Про діяльність Гуманітарного інституту в 2014-2015 н.р.». У доповіді було проаналізовано здобутки інституту у навчальній, виховній і науковій роботі в 2014/2015 навчального року.
Предметом особливої гордості стало зростання інтелектуального потенціалу інституту, адже станом на 1 вересня 2015 року 62% науково-педагогічних працівників мали науковий ступінь кандидата або доктора наук.
Значна увага в доповіді була присвячена вступній кампанії 2015 року: від загальної статистики та рейтингу вузів України – до огляду результатів набору по кожному напряму підготовки ГМІ. Дякуючи усім, хто долучився до профорієнтаційної роботи протягом року та безпосередньо працював влітку в приймальній комісії, директор зазначив, що навіть попри демографічну кризу та складну фінансову ситуацію, Гуманітарний інститут набрав студентів як бюджетної, так і контрактної форми навчання. Причому частка студентів-контрактників ГМІ складає 14% від усіх студентів-контрактників НАУ.
Не оминув увагою директор і здобутки викладачів у науково-дослідній та навчально-методичні роботі, а також здобутки студентів інституту в різноманітних всеукраїнських конкурсах, олімпіадах, розважальних і виховних заходах. На завершення доповіді А.Гудманян нагадав девіз інституту – «Ubi concordia, ibi victoria» – «Де згода, там перемога» і побажав присутнім гідно пройти новий навчальний рік.
У обговоренні доповіді виступили завідувачі кафедр та співробітники інституту, які схвально відгукнулися про діяльність інституту за 2014/2015 навчального року. Запропонована у виступах висока оцінка діяльності Гуманітарного інституту була одноголосно підтримана делегатами конференції.