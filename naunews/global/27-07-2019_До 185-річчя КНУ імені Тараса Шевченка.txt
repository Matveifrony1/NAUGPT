Заголовок: До 185-річчя КНУ імені Тараса Шевченка
Дата: 27/07/2019
URL: https://nau.edu.ua/ua/news/2019/7/do-185-richchya-knu-imeni-tarasa-shevchenka.html
==================================================

Вельмишановний Леоніде Васильовичу! Шановні колеги-викладачі та студенти Київського національного університету імені Тараса Шевченка!
Від імені Національного авіаційного університету вітаю професорсько-викладацький склад та студентів КНУ імені Тараса Шевченка з 185-річчям, знаковою віхою в історії вашого університету!
Саме 28 липня 1834 року, в день пам’яті рівноапостольного князя Володимира, відбулось урочисте відкриття Імператорського університету Святого Володимира. Сьогодні весь світ знає його як Київський національний університет імені Тараса Шевченка.
Бути в авангарді української і світової освіти і науки – не просто. Зусилля ваших професорсько-викладацького та студентського колективів винагороджуються високими позиціями університетських рейтингів, стабільно великою кількістю українських і зарубіжних абітурієнтів, що обирають Київський національний університет.
Бажаю досягати вагомих успіхів у розвитку науки і освіти, підніматися на найвищі сходинки світових рейтингів та підкорювати нові висоти в ім'я процвітання рідної України!
Щиро, ректор НАУ Володимир Ісаєнко