Заголовок: На ЮФ НАУ пройшов лекторій з нагоди Всесвітнього Дня авіації та космонавтики
Дата: 14/04/2023
URL: https://nau.edu.ua/ua/news/2023/4/na-yuf-nau-proyshov-lektoriy-z-nagodi-vsesvitnogo-dnya-aviatsii-ta-kosmonavtiki.html
==================================================

До Всесвітнього Дня авіації та космонавтики, 10 квітня 2023 року старшим викладачем кафедри господарського, повітряного та космічного права Юридичного факультету НАУ Інною Поліщук для здобувачів 3-го курсу першого рівня вищої освіти ОС «Бакалавр» спеціальності 081 «Право» ЮФ НАУ проведено лекторій на тему «Поствоєнні вектори розвитку цивільної авіації України».
«Війна особливо боляче вдарила по цивільній авіації. Через повномасштабне вторгнення рф Україна закрила весь свій повітряний простір для польотів цивільної авіації. Разом з тим, повністю припинилися будь-які авіаперевезення, зупинилася діяльність десятків аеропортів, авіакомпаній та інших суб’єктів авіаційного ринку. Головними викликами війни для авіаційної галузі стало руйнування її інфраструктури, простій повітряних суден та авіаційного персоналу при загрозі втрати кваліфікації, відтік кадрів та інші чинники, за яких авіа галузь зазнає безпрецедентних збитків» - зазначила лекторка.
Інна Поліщук наголосила, що наразі першочерговим завданням для відновлення та розвитку цивільної авіації, на думку більшості фахівців, є підтримка операційної діяльності, збереження спеціалістів, відновлення авіаційної інфраструктури та вирішення безпекових питань для можливості відновлення польотів.
Під час заходу були обговорені та визначені першочергові кроки, які мають бути здійснені у вирішенні питань відновлення та розвитку цивільної авіації у поствоєнний період, проаналізовано стан та пріоритети їх нормотворчого забезпечення з урахуванням міжнародних норм та практики, а також імплементаційних заходів, передбачених рамковою Угодою між Україною та ЄС про спільний авіаційний простір.