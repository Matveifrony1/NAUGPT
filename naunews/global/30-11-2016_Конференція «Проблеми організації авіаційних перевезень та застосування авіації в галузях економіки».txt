Заголовок: Конференція «Проблеми організації авіаційних перевезень та застосування авіації в галузях економіки»
Дата: 30/11/2016
URL: https://nau.edu.ua/ua/news/2016/11/konferentsiya-problemi-organizatsii-aviatsiynih-perevezen-ta-zastosuvannya-aviatsii-v-galuzyah-ekonomiki.html
==================================================

25 листопада на базі факультету транспортних технологій відбулася IV Міжнародна науково-практична конференція «Проблеми організації авіаційних перевезень та застосування авіації в галузях економіки», присвячена проблемам та перспективам розвитку авіаційних перевезень  України, а також перспективам ефективного розвитку відповідних сфер народного господарства при застосуванні авіації.
Кожен доповідач приділив увагу актуальним потребам авіаційної галузі та шляхам їх вирішення. У пленарній секції конференції взяли участь, зокрема, такі доповідачі:
Фоменко Сергій Вікторович, віце-президент МАУ з комерції з темою доповіді: «Чи є національний перевізник монополістом?».
Педерій Юрій Анатолійович, директор компанії «AeroDrone» з темою доповіді «Економічна ефективність застосування БПЛА у захисті рослин»
Бугайко Дмитро Олександрович, к.е.н., доцент, провідний науковий співробітник, Національний авіаційний університет з темою доповіді «Розвиток міжнародного регулювання та нормативної бази використання БПЛА».
Значна частина доповідачів - випускники кафедри організації авіаційних перевезень, яка є єдина в Україні здійснює фундаментальну техніко-економічну підготовку спеціалістів для державної цивільної авіації за напрямком 275.04 – транспортні технології (на повітряному транспорті).
Доповіді супроводжувалися конструктивними та жвавими дискусіями, в яких активну участь брали експерти, науково-педагогічні працівники широкого спектру спеціальностей, аспіранти та студенти.
За результатами роботи конференції було вирішено посилити співпрацю між факультетом транспортних технологій НАУ та підприємствами, інституціями та установами задля подолання розриву між теоретичним та практичним аспектами підготовки фахівців авіаційної галузі та оперативного реагування на виклики, що постають перед сучасною освітою для забезпечення потреб ринку та галузі.