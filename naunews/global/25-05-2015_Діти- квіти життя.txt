Заголовок: Діти- квіти життя
Дата: 25/05/2015
URL: https://nau.edu.ua/ua/news/2015/5/diti-kviti-zhittya.html
==================================================

21 травня з нагоди проведення Всеукраїнської акції «День добра» та відзначення Міжнародного дня захисту дітей за ініціативи і сприяння дирекції Юридичного інституту студентами групи ПР-301 проведено благодійну акцію «Дитяча посмішка» для вихованців Спеціалізованого обласного будинку дитини у    м. Боярка.
Даний заклад вже став невід’ємною частиною життя студентів, адже побувавши там одного разу, неможливо знову туди не повернутись. Враховуючи нагальні потреби закладу, студентами Інституту та залученими ними волонтерами,друзями й знайомими були зібрані й передані вихованцям закладу засоби особистої гігієни, дитячий одяг, взуття, абетки, розвиваючі ігри та солодощі.
В гості до дітей цього разу завітали казкові герої Міккі Маус та Фея. Незабутнє враження на малюків справила Фея, яка поділилася з дітками секретами магії та навчила їх новим чарівним словам. За допомогою чародійки діти зачаклували цілу купу повітряних кульок. Казкові герої підготували захоплюючі та цікаві завдання, а малюки здивували героїв знанням абетки та математики. Після розумових вправ МіккіМаус запросив вихованців на веселий танок, де кожен з них проявив свій талант та майстерність. Старання малюків були щедро заохочені казковими героями, і кожен з них отримав повітряну кульку, солодощі та персональний подарунок.
Не залишайтесь осторонь і не будьте байдужими до тих, кому необхідна ваша допомога. Об’єднуйтесь заради доброї справи, адже чужих дітей не буває!