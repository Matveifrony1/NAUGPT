Заголовок: Відбулось урочисте засідання первинної організації Юридичного факультету Національного авіаційного університету Союзу юристів України
Дата: 20/12/2021
URL: https://nau.edu.ua/ua/news/2021/12/vidbulos-urochiste-zasidannya-pervinnoi-organizatsii-yuridichnogo-fakultetu-natsionalnogo-aviatsiynogo-universitetu-soyuzu-yuristiv-ukraini.html
==================================================

В рамках заходів, приурочених Всеукраїнському тижню права, відбулося урочисте засідання первинної організації Юридичного факультету (ЮФ) Національного авіаційного університету Союзу юристів України за участі голови Київської міської організації Союзу юристів України, доктора юридичних наук, професора Віктора Ковальського.
На початку засідання Віктор Ковальський зачитав привітання, яке надійшо на адресу ЮФ НАУ від Голови Союзу юристів України Святослава Піскуна. «Від імені Союзу юристів України та особисто від мене прийміть щирі поздоровлення з нагоди Всеукраїнського тижня права. Ваша щоденна наполеглива та натхненна праця спрямована на формування компетентних професіоналів нового покоління, активних всебічно розвинених особистостей, які спроможні реалізувати свій творчий потенціал на благо Української держави. Ваші наукові здобутки збагачують теорію та практику правничої освіти, є основою створення інноваційних технологій підготовки майбутніх юристів, сприяють розвитку студентської наукової ініціативи…» - говориться у листі.
Продовжуючи захід голова Київської міської організації Союзу юристів України зазначив, що юристи відіграють ключову роль у політичному й економічному житті та саме верховенство права є запорукою економічного добробуту. Разом із тим посилення якості юридичної освіти та, як наслідок, ефективності діяльності правників може сприяти відновленню довіри до них та утвердженню їх як еліти в українському суспільстві, а також може стати одним із факторів підвищення рівня верховенства права в Україні. «Вважаю, що сьогодні Україна стоїть на вірному шляху, адже складання випускниками єдиного державного кваліфікаційного іспиту зі спеціальності «Право» надасть змогу сформувати об'єктивну картину стану підготовки правників залежно від правничих шкіл та створить передумови для об'єктивної оцінки відповідності здобутої освіти базовим вимогам роботи у сфері права» - зауважив він.
Підсумовуючи розглянуті питання, Віктор Ковальський висловив подяку членам первинної організації Юридичного факультету Національного авіаційного університету Союзу юристів України за активну участь у суспільно-політичних процесах країни та співробітництво в розробці та реалізації державної правової політики.
Завершилось засідання врученням науково-педагогічним працівникам факультету Аллі Дідук, Наталії Жмур, Ірині Літвіновій, Лілії Грековій, Тетяні Лисько, Ірині Богатюк почесних грамот Київської міської організації Союзу юристів України за успіхи в навчальному процесі та правовій просвіті.