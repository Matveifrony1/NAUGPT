Заголовок: Аспірантка кафедри екології Навчально-наукового інституту Екологічної безпеки взяла участь в обмінній навчальний програмі Erasmus Mundus «ACTIVE»
Дата: 29/09/2016
URL: https://nau.edu.ua/ua/news/2016/9/aspirantka-kafedri-ekologii-navchalno-naukovogo-institutu-ekologichnoi-bezpeki-vzyala-uchast-v-obminniy-navchalniy-programi-erasmus-mundus-active.html
==================================================

Протягом 10 місяців, з 20 вересня 2015 р. по 20 липня 2016 р., аспірантка кафедри екології Навчально-наукового інституту Екологічної безпеки Оксана Алієва проводила дослідження на базі Варшавського політехнічного університету на факультеті хімічних і технологічних процесів. Тема дослідження – «Очищення ґрунтів від забруднення нафтопродуктами за рахунок інтенсифікації процесів мікробної біодеградації».
За підтримки наукового керівника, професора кафедри екології ННІЕБ Олени Матвєєвої, та за консультаційної допомоги доктора Пьотра Гжибовськи аспірантці вдалося провести ґрунтовне дослідження та отримати багатообіцяючі результати. За час навчання у Польщі Оксана Алієва взяла участь у чотирьох профільних міжнародних конференціях ( 10 Міжнародна конференція молодих природознавців «Від біотехнології до охорони довкілля», листопад 2015 р., Зеленогорський університет, Польща; The Coins’16 – 11 Міжнародна конференція з природних наук, березень 2016 р., Вільнюський університет, Литва; 1 Міждисциплінарна академічна конференція з охорони довкілля, Гданський політехнічний університет, Польща; 3 Міжнародна конференція студентів і молодих учених: Географія. Довкілля. ГІС, травень 2016, Університет Валахії, Румунія), на двох з яких за представлення на високому рівні результатів наукового дослідження була нагороджена дипломами.
Національний авіаційний університет активно виступає в якості партнера у багатьох міжнародних навчальних та наукових програмах. Проект ACTIVE (Atlantic Caucasus Technical Universities Initiative for Valuable Education) зі студентських та академічних обмінів реалізовується з 2013 по 2017 рр. у рамках програми Erasmus Mundus за фінансування Європейського Союзу.