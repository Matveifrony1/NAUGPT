Заголовок: НАУ готовий забезпечувати Україну безпілотними літаками
Дата: 26/08/2016
URL: https://nau.edu.ua/ua/news/2016/8/nau-gotoviy-zabezpechuvati-ukrainu-bezpilotnimi-litakami.html
==================================================

Університет здатний здійснювати серійне виробництво всіх видів безпілотників, які сьогодні вкрай необхідні для виконання бойових задач в зоні АТО, моніторингу місцевості, розвідки та інших нагальних потреб держави. На цьому наголосив в.о. ректора Національного авіаційного університету Володимир Харченко.
“Всі ті роботи, які проводились в Національному авіаційному університеті протягом років, сьогодні говорять про те, що ми можемо задовольнити практично всі сфери та галузі, які потребують безпілотні літальні апарати. В залежності від умов експлуатації та дальності польотів ми створюємо літальні апарати та передаємо їх у використання”, - стверджує Володимир Харченко.
Ряд моделей безпілотних літальних апаратів виробництва науково-виробничого центру безпілотної авіації «Віраж» НАУ успішно пройшли льотні випробування, мають необхідні характеристики і можуть бути передані у серійне виробництво.
Серед розробок НАУ є літаки різних класів.
Перший клас
– це так звані «полікоптери» з використанням електродвигуна, які є зручними для застосування. Він вимагає небагато часу для збірки або транспортування. Дальність використання таких апаратів – до 5 км.
Другий клас безпілотників
– це літаки типу «Око» з дальністю дії до 40 км в режимі online. Висота польоту близько 1 км.
Третій клас безпілотників
– «Жайвір». Дальність дії до 800 км з тривалістю польоту до 8 годин. У польоті літак майже непомітний, проте через наявність поршневого двигуна його можна почути. У цьому випадку звук усувають за допомогою спеціальних глушників. Конструкція пройшла успішне випробування в зоні бойових дій на сході України.
Четвертий клас
– двомоторні літаки з допустимою висотою у 6 км та дальністю до 2х тисяч км. Тривалість польоту – 18 годин. Даний тип літака може перевозити до 70 кг навантаження.
Клас літаків типу «Небесний патруль», вагою в 150, 200 та 300 кг. vає можливість нести на собі не тільки фото- та відеоапаратуру, а й інше необхідне цільове навантаження.
Нова розробка Національного авіаційного університету – літак «Гайдамака» (своєрідний камікадзе) , який підвішують до масивнішого безпілотника й може бути використаний як бойовий снаряд.
За словами Володимира Харченка представники авіаційного вже працюють над створенням нормативно-правових актів, які регламентуватимуть використання безпілотних літаків.