Заголовок: Студенти НАУ відвідали Касаційний господарський суд у складі Верховного Суду
Дата: 03/07/2023
URL: https://nau.edu.ua/ua/news/2023/7/studenti-nau-vidvidali-kasatsiyniy-gospodarskiy-sud-u-skladi-verhovnogo-sudu.html
==================================================

22 червня студенти 1 курсу ОС «Бакалавр» Юридичного факультету НАУ разом із доцентом кафедри теорії та історії держави і права Іриною Варавою відвідали Касаційний господарський суд у складі Верховного Суду в місті Києві.
Начальник відділу систематизації законодавства бібліотечної та музейної діяльності Верховного Суду управління юридичного забезпечення, екскурсовод Валентина Щербатюк зустріла студентів змістовною розповіддю про різні етапи становлення цієї важливої інституції. Майбутні правники обговорили історію створення суду, перейнялися сферою та особливостями його діяльності, занурилися в ділову атмосферу високого суду та сформували розуміння про місце Касаційного господарського суду в структурі Верховного Суду.
Важливою частиною програми стала зустріч із суддями: доктором юридичних наук Надією Багай та кандидатом юридичних наук Юрієм Чумаком. Високоповажні судді поділилися зі здобувачами освіти досвідом роботи, різними аспектами діяльності суду, його функціями, повноваженнями та сферою дії, а також особливостями буденного життя судді. Студенти своєю чергою ініціювали обговорення таких тем, як: «Особливості діяльності суду під час воєнного стану», «Особисті та професійні якості, які повинен мати суддя», «Сутність принципу колегіального розгляду справ» тощо.
Завершальним етапом екскурсії стало відвідання бібліотеки (або архіву) Касаційного господарського суду, де студенти змогли узагальнити всю отриману інформацію та написати позитивний відгук про проведену екскурсію.
Даний захід надав першокурсникам можливість познайомитися в цілому з роботою Касаційного господарського суду, сформувати певний професійний світогляд щодо роботи суду вищої інстанції, поглибити свої знання з галузі права та отримати практичний досвід спілкування з професіоналами у сфері юриспруденції.