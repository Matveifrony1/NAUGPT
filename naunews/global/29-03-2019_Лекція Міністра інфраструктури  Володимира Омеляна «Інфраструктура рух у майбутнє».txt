Заголовок: Лекція Міністра інфраструктури  Володимира Омеляна «Інфраструктура: рух у майбутнє»
Дата: 29/03/2019
URL: https://nau.edu.ua/ua/news/2019/3/lektsiya-ministra-infrastrukturi-volodimira-omelyana-infrastruktura-ruh-u-maybutne.html
==================================================

Міжнародні та внутрішні пасажирські перевезення і перспективи розвитку авіаційної галузі – основні теми  відкритої лекції «Інфраструктура: рух у майбутнє» Міністра інфраструктури України Володимира Омеляна.
Міністр розповів про тенденції розвитку авіації в Україні за останні три роки. В 2018 році Україна вперше увійшла до топ-20 країн світу за кількістю нових авіарейсів. Так, кількість пасажирів, які скористались послугами українських авіакомпаній, зростає в середньому на чверть щороку. За три роки обсяги пасажирських перевезень збільшились майже вдвічі. Десять вітчизняних авіакомпаній здійснювали регулярні міжнародні перельоти до 46 країн світу.
Поява лоукост-авіакомпаній сприяла тому, що «авіація перестала бути транспортом для багатих, а стала звичайним видом транспорту, який конкурує за ціною з автобусними чи, скажімо, залізничними перевезеннями», – зазначив Володимир Омелян.
Міністр інфраструктури презентував національну стратегію «Drive Ukraine 2030» та окреслив перспективи розвитку інфраструктури України на майбутнє. Так, зокрема, в планах Міністерства інтеграція до європейської та світової транспортних систем, створення 10 автобанів, будівництво нових шляхів та запуск надшвидкісної транспортної мережі Hyperloop.
В планах Міністерства відновити роботу десяти регіональних аеропортів України та створити 50 нових, планується до 350 напрямків регіонального пасажиропотоку. Завдяки цьому понад 50% населення зможе користуватись літаками.
Володимир Омелян відповів на запитання та запросив студентів НАУ проходити стажування, брати участь у грантових проектах та влаштовуватись на роботу до Міністерства інфраструктури України.