Заголовок: Відкрито виставку художніх робіт «Синтез архітектури та образотворчого мистецтва на території НАУ»
Дата: 17/04/2018
URL: https://nau.edu.ua/ua/news/1/4/vidkrito-vistavku-hudozhnih-robit-sintez-arhitekturi-ta-obrazotvorchogo-mistetstva-na-teritorii-nau.html
==================================================

16 квітня 2018 р. в рамках щорічного Фестивалю «Архітектура. Будівництво. Дизайн» у читальному залі бібліотеки НАУ відбулося відкриття художньої виставки «Синтез архітектури та образотворчого мистецтва на території НАУ». Виставка присвячена 85-річчю НАУ, організована і проведена під керівництвом завідувача кафедри основ архітектури та дизайну Олени Трошкіної.
На ній представлені творчі роботи студентів-архітекторів та дизайнерів 4 курсу Навчально-наукового інституту аеропортів, кафедри основ архітектури та дизайну.
Представлені роботи завершали художню підготовку студентів на дисципліні «Рисунок. Живопис. Скульптура». Тому головним завданням для них було не тільки показати свої знання, вміння і навички і результати засвоєння дисципліни, але й надати свої пропозиції щодо художнього оформлення корпусів університету.
Більшість студентів обрали синтез архітектури із традиційними монументальним живописом та скульптурою, проте були використані і сучасні види мистецтва: інсталяція, рухлива скульптура, мурали, графіті. В усіх роботах простежуються теми авіації, навчання, здобуття знань.
Через обмежені виставкові площі кафедра основ архітектури та дизайну не змогла виставити всі цікаві роботи і макети скульптур, декоративних форм та інсталяцій. Тому ми запрошуємо всіх зацікавлених ознайомитись із іншими роботами в аудиторіях кафедри (9 корп. ауд. 212, 404, 405-407) та на інших виставках. Сподіваємось, що такі завдання і в майбутньому будуть цікаві як студентам так і усім співробітникам університету.