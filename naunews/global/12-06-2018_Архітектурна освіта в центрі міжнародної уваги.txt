Заголовок: Архітектурна освіта в центрі міжнародної уваги
Дата: 12/06/2018
URL: https://nau.edu.ua/ua/news/1/6/arhitekturna-osvita-v-tsentri-mizhnarodnoi-uvagi.html
==================================================

Міжнародна спілка архітекторів (UIA) - найвпливовіша і єдина професійна організація, що об'єднує архітекторів усього світу. Серед професійних проблем питання архітектурної освіти є одним з найважливіших. І тому президент МСА Томас Вон'єр особисто патронує роботу Комісії з архітектурної освіти (EDUCOM). До складу цієї Комісії вже вдруге на 2017—2020 рр. обрано завідувача кафедри дизайну інтер'єру НАУ, віце-президента Національної спілки архітекторів України Олену Олійник.
11 і 12 червня в Мадриді відбулося перше в цій каденції засідання EDUCOM та Валідаційної Ради МСА. Було визначено, що  EDUCOM є міжнародним мозковим центром, основними завданнями якого на триріччя проголошено: підвищення рівня академічної мобільності, міжнародної інформованості, створення бази даних міжнародної архітектурної освіти, поглиблення якості освіти та професійної підготовки.
Особливу увагу президент Вон'єр у своїй доповіді приділив програмі Erasmus + та співпраці з іншими комісіями МСА для створення спільних програм.
Олена Олійник поділилась досвідом залучення студентів-дизайнерів до інвентаризації та обліку культурної спадщини та проведення міжнародних виїзних практик, що викликало велику зацікавленість колег. Було також підняте питання про підвищення терміну навчання архітекторів-бакалаврів до 4,5 років і більше, враховуючи складність архітектурної професії (в «Хартії про архітектурну освіту» рекомендовано навіть 5 років базової освіти).