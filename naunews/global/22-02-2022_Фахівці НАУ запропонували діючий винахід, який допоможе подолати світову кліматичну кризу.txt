Заголовок: Фахівці НАУ запропонували діючий винахід, який допоможе подолати світову кліматичну кризу
Дата: 22/02/2022
URL: https://nau.edu.ua/ua/news/2022/2/fahivtsi-nau-zaproponuvali-diyuchiy-vinahid-yakiy-dopomozhe-podolati-svitovu-klimatichnu-krizu.html
==================================================

Вчені Національного авіаційного університету представили міжнародній спільноті унікальну вітчизняну технологію КАП, CFA (Каталітичний активатор палива, або Catalytic Fuel Activator), яка вже довела свою ефективність та екологічну цінність у багатьох країнах світу.
Каталітичний активатор палива, розроблений ще на початку 2000-х років українськими вченими та доведений до рівня виробництва і конкурентних переваг на базі Національного авіаційного університету (НАУ). Він забезпечує сталі результати у економії палива - до 14% на двигунах внутрішнього згоряння, до 17% на реактивних авіадвигунах, і, що дуже важливо, забезпечує гарантоване зниження шкідливих викидів в атмосферу до 53% на різних модифікаціях двигунів.
В основі таких показників лежить проривна технологія з використанням титанових сполук і особливої формули поєднання різних елементів, яка не має рівних у світі та в двічі-тричі переважає за основними показниками усі відомі іноземні аналоги паливних фільтрів та приладів типу каталізаторів.
Напрочуд висока ефективність використання різних модифікацій КАП вже була неодноразово продемонстрована, доведена і зафіксована на багатьох офіційних випробуваннях, підтверджена висновками низки експертів та профільних організацій як в Україні, так і за її межами.
Останні роки провідну роль у просуванні технології КП-CFA взяв на себе Національний авіаційний університет, чиї провідні вчені довершили унікальну технологію.
Зважаючи на те, що цьогоріч Україна головує у Стратегії Європейського Союзу для Дунайського регіону, рекомендації щодо використання КАП могли б стати першим кроком для реального порятунку дунайської екології та стати прикладом для інших регіонів та галузей.