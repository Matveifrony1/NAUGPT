Заголовок: Ректор НАУ Максим Луцький провів онлайн-зустріч із президентом Університету Тойо Етсуко Ягучі: наувці вирушать в Японію на навчання
Дата: 14/04/2022
URL: https://nau.edu.ua/ua/news/2022/3/v-nau-provedeno-onlayn-zustrich-rektora-universitetu-maksima-lutskogo-ta-prezidenta-universitetu-toyo-etsuko-yaguchi.html
==================================================

Сьогодні, за присутності Міністра освіти і науки України Сергія Шкарлета, відбулась онлайн зустріч ректора Національного авіаційного університету Максима Луцького та президента Університету Тойо (Японія), доктора Етсуко Ягучі.
На зустрічі також були присутні:
- Сергій Захарін, державний секретар Міністерства освіти і науки України;
- професор Казуо Такахаші, віцепрезидент з міжнародних справ Університету Тойо; Директор Центру глобальної освіти та обміну;
- Ірина Зарубінська, проректор з міжнародного співробітництва і освіти НАУ;
- Юрій Волошин, декан Факультету міжнародних відносин НАУ;
- Кейко Ямачі, менеджер міжнародного відділу Університету Тойо.
Спілкування відбулося в рамках підписаної раніше Угоди про співпрацю між закладами вищої освіти.
Під час зустрічі сторони обговорили:
- напрямки академічної співпраці, зокрема, обмін викладачами та студентами для навчання і досліджень;
- виконання спільних науково-дослідних проєктів;
- реалізацію програм подвійних дипломів;
- обмін інформацією та науковими публікаціями тощо.
Окремим пунктом обговорення стало питання про навчання студентів НАУ в Японії. Керівництво Університету Тойо наголосило, що вже зараз готове прийняти наувців та забезпечити їм усі необхідні умови.
Від НАУ на навчання поїдуть студенти деяких спеціальностей Факультету міжнародних відносин й Факультету архітектури, будівництва та дизайну зі знанням японської та англійської мов.
Згідно із договором, університет Японії покриває витрати студентів, зокрема, авіабілети з України до Японії, плату за проживання та харчування в кампусі університету. Також, Тойо буде координувати студентів за обміном та надаватиме необхідні консультації.