Заголовок: НАУ підписав Меморандум про співробітництво з Украерорухом
Дата: 23/11/2018
URL: https://nau.edu.ua/ua/news/1/11/nau-pidpisav-memorandum-pro-spivrobitnitstvo-z-ukraeroruhom.html
==================================================

Ректор Національного авіаційного університету Володимир Ісаєнко, директор Інституту ІКАО НАУ Галина Суслова та директор Украероруху Дмитро Бабейчук підписали Меморандум про співробітництво та партнерство, що дозволить розвивати новий напрямок у підготовці персоналу у сфері безпеки польотів та здобути фахівцями Украероруху сертифікати ІКАО міжнародного зразка.
В межах Меморандуму вживатимуться заходи для постійного підвищення кваліфікації персоналу та проведення спільних курсів, програм та проектів на базі Інституту ІКАО та навчальних центрів нашого підприємства для працівників, які виконують функції в рамках систем управління безпекою авіації інструкторами ІКАО. Це дозволить фахівцям інспекції з безпеки польотів та якості Украероруху отримати статус експертів ІКАО і визнання з боку Державіаслужби та Національного бюро з розслідування авіаційних подій, інцидентів з цивільними повітряними службами.
«Вперше за історію Украероруху ми робимо такий вагомий крок у розвитку нового напрямку підготовки персоналу  підприємства завдяки тісній співпраці з Національним авіаційним університетом та розпочинаємо спільну роботу в такому напрямку з Інститутом ІКАО, що дозволить визнавати фахівців нашого підприємства в якості експертів ІКАО на міжнародному рівні», – переконаний директор Украероруху Дмитро Бабейчук.
Персонал інспекції з безпеки польотів і якості Украероруху та інструктори Інституту ІКАО будуть залучені до проведення курсів підготовки за напрямками функціонування складових систем управління безпекою польотів, як окремо так і у складі інтегрованих систем управління, характерних для специфіки функціонування провайдерів аеронавігаційного обслуговування.
Реалізовуватимуться взаємно визнані сторонами навчальні програми задля підвищення рівня підготовки персоналу з безпеки польотів за напрямками: нагляд та управління безпекою польотів, управління ризиками та організація й проведення розслідувань, пов’язаних з безпекою польотів, у системі організації повітряного руху, аудити та інспекційна діяльність.