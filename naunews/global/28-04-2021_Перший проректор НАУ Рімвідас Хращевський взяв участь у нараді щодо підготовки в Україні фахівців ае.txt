Заголовок: Перший проректор НАУ Рімвідас Хращевський взяв участь у нараді щодо підготовки в Україні фахівців аерокосмічного напряму
Дата: 28/04/2021
URL: https://nau.edu.ua/ua/news/2021/4/pershiy-prorektor-nau-rimvidas-hrashchevskiy-vzyav-uchast-u-naradi-shchodo-pidgotovki-v-ukraini-fahivtsiv-aerokosmichnogo-napryamu.html
==================================================

27 квітня 2021 року Віце прем'єр-міністр України — Міністр з питань стратегічних галузей промисловості України Олег Уруський разом із Міністром освіти і науки України Сергієм Шкарлетом, головою Державного космічного агентства України Володимиром Тафтаєм, першим проректором Національного авіаційного університету Рімвідасом Хращевським, ректором Національного технічного університету України «Київський політехнічний інститут ім. І. Сікорського» Михайлом Згуровським, ректором Національного аерокосмічного університету ім. М. Є. Жуковського Миколою Нечипоруком, проректором з наукової роботи Дніпровського національного університету імені Олеся Гончара Сергієм Оковитим та генеральним директором Національного центру аерокосмічної освіти молоді ім. О. М. Макарова Олексієм Куликом провели нараду щодо підготовки в Україні фахівців аерокосмічного напряму.
«Важливим на сьогодні питанням є підготовка професійних кадрів для високотехнологічних галузей промисловості України. На жаль, з кожним роком країна втрачає фахівців, які випускають наші вищі навчальні заклади. Талановита молодь шукає перспективи за кордоном. Ситуацію потрібно змінювати та створювати можливості для спеціалістів всередині країни» – зазначив Олег Уруський.
За підсумками наради визначено необхідність створення Мережевого науково-навчального центру (інституту) з підготовки спеціалістів аерокосмічного напряму. Фінансування центру планується здійснювати за рахунок бюджетних коштів, державно-приватного партнерства та інвесторів, як внутрішніх, так іноземних. Зі свого боку, Загальнодержавна цільова науково-технічна космічна програма України на 2021-2025 роки, над якою зараз працює Мінстратегпром, визначить орієнтири та необхідну потребу в кадрах для галузі. Випускники інституту матимуть чітку перспективу та належну мотивацію.
У випадку реалізації даних планів в Україні буде створена система надсучасної підготовки фахівців, яка сприятиме розвитку аерокосмічного галузі України.