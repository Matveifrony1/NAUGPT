Заголовок: У Національному авіаційному університеті проведено Всеукраїнський конкурс «Слово про Україну»
Дата: 22/01/2022
URL: https://nau.edu.ua/ua/news/2022/3/u-natsionalnomu-aviatsiynomu-universiteti-provedeno-vseukrainskiy-konkurs-slovo-pro-ukrainu.html
==================================================

На Юридичному факультеті (ЮФ) Національного авіаційного університету відбувся щорічний Всеукраїнський конкурс «Слово про Україну», присвячений до Дня проголошення Акту Злуки Української Народної та Західноукраїнської Народної Республік.
У святковому заході взяли участь учні закладів загальної середньої освіти Волинської, Житомирської, Київської, Полтавської, Рівненської, Сумської, Черкаської, Чернігівської областей та міста Києва.
З вітальним словом до присутніх звернулася декан ЮФ НАУ Ірина Сопілко. «22 січня Україна відзначала День Соборності – свято утвердження єднання українського народу. Сьогодні наша держава продовжує боротьбу за незалежність та соборність. У зв’язку із останніми подіями, що відбуваються в Україні, українцям як ніколи потрібно об’єднатися задля збереження територіальної цілісності нашої держави та посилення консолідації українського суспільства, зміцнення його стійкості в умовах зростання гібридних загроз, інформаційно-пропагандистського, морально-психологічного тиску на суспільну свідомість», зазначила вона.
Слова привітання у пісенних стрічках про Україну пролунали від Катерини і Анастасії Паламарчук з Черкащини та Олексія Басаєва - переможця і лауреата численних Всеукраїнських і Міжнародних музичних конкурсів. У свою чергу конкурсанти продемонстрували вміння виголошувати промови, декламувати вірші, натхненно співати.
Оцінювало таланти учнів журі у складі:
- декан ЮФ НАУ Ірина Сопілко (голова журі);
- заступник декана Ніна Троцюк;
- завідувач кафедри теорії та історії держави і права Світлана Головко;
- завідувач кафедри конституційного і адміністративного права Ольга Гусар;
- завідувач кафедри кримінального права і процесу Софія Лихова;
- член культурно-виховного комітету Студентської ради факультету Владислава Крутась;
- голова Студентської ради гуртожитку №13 Дарія Матвієва.
Надзвичайне враження на журі та глядачів справили відеороботи Валерії Пономаренко та Дмитра Луцького - учнів 8 класу Гімназії біотехнологій №177 м. Києва (І місце), Вікторії Рогової - учениці 10-А класу Костопільського ліцею №4 Рівненської області (І місце), Емілії Цифри - учениці 11 класу Спеціалізованої школи І-ІІІ ступенів №92 імені Івана Франка м. Києва (ІІ місце), учасників театральної студії «Зарево» з Бородянського академічного ліцею (ІІ місце), Дарини Дишлюк – учениці 11-Б класу Ставищенського НВК «Заклад середньої освіти – педагогічний ліцей №1» Київської області (ІІІ місце), Катерини Ковтун - учениці 10 класу Загальноосвітньої школи №238 м. Києва (ІІІ місце).
Перемогу в номінаціях здобули:
«Найкраща презентація» - учні Дитячої хорової школи Києво-Печерської Лаври «Літанна»;
«Красномовність» - відеоролик учнів Маневицького ліцею №12, Южненської загальноосвітньої школи І-ІІІ ступенів, Поліського ліцею, Гребінківської гімназії, Бобрицького закладу загальної середньої освіти І-ІІІ ступенів;
«Оригінальність і креативність» - креативний виступ сестричок Соломії, Христини та Дзвинислави Погорілець з смт. Бородянка.
Зичимо усім учасникам творчого натхнення, миру та подальших перемог!