Заголовок: У НАУ відзначили активних та креативних студентів
Дата: 22/02/2018
URL: https://nau.edu.ua/ua/news/1/2/u-nau-vidznachili-aktivnih-ta-kreativnih-studentiv.html
==================================================

Ще не всесвітні зірки, але вже відомі в нашому університеті зірочки сьогодні отримали нагороди від керівництва НАУ.
Творчий актив студентства було заохочено за активну участь у культурно-масових заходах та громадській роботі Національного авіаційного університету, зокрема, грамотами було відзначено студентів Микиту Барка, Зою Бойко, Дарину Галєєву, Крістіну Глюдзик, Анастасію Ковальову, Владислава Леонтьєва, Андрія Мельніченка, Валентину Переятін, Анастасію Соловйову, Ольгу Степанову, Світлану Чернюк, Івана Якименка.
- Ми щодня переконуємося, що в нашому університеті навчаються обдаровані, талановиті та прогресивні молоді люди, - зазначив в.о ректора НАУ Володимир Ісаєнко. - Ви успішні, активні, працьовиті та відповідальні, ідеї, які ви подаєте, завжди цікаві, вартують підтримки і похвали, а свята, які ви влаштовуєте, завжди дарують усмішки та приємні емоції. Дякуємо вам за вашу креативність, за те, що вмієте влаштувати дозвілля і для своїх друзів, і для викладачів.
Володимир Ісаєнко висловив переконання, що академічне середовище у поєднанні з творчою атмосферою НАУ допомагає молодим обдарованим людям розвивати свої таланти та побажав нових творчих успіхів.
Голова творчого об’єднання студентів та аспірантів НАУ третьокурсниця Анастасія Соловйова, розповіла про те, як відбувалась підготовка до святкування Масляної в НАУ.
- Творчу частину Масляної ми готували разом з студрадою студентського містечка, продумали художнє наповнення програми, сценарії для ведучих та аніматорів, візуальне оформлення, влаштували фотозони, організовували студентів, які робили млинці і каву, - розповіла вона. - Зараз загальними зусиллями готуємо фестиваль художньої творчості першокурсників  «Березневі паростки», конкурс Міс НАУ та фестиваль студентської творчості «Студентська весна», який триватиме протягом квітня, тобто, ректор нам побажав творчих успіхів недаремно.
Прес-служба НАУ