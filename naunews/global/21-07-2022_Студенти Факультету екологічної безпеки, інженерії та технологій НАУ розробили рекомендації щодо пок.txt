Заголовок: Студенти Факультету екологічної безпеки, інженерії та технологій НАУ розробили рекомендації щодо покращення системи екологічного менеджменту університету
Дата: 21/07/2022
URL: https://nau.edu.ua/ua/news/2022/7/studenti-fakultetu-ekologichnoi-bezpeki-inzhenerii-ta-tehnologiy-nau-rozrobili-rekomendatsii-shchodo-pokrashchennya-sistemi-ekologichnogo-menedzhmentu-universitetu.html
==================================================

Завершилася науково-дослідна практика для студентів освітнього ступеня Магістр спеціальності 101 «Екологія» Факультету екологічної безпеки, інженерії та технологій (ФЕБІТ) Національного авіаційного університету.
Під час проходження практики здобувачі вищої освіти отримали індивідуальні практичні завдання, що пов’язані з аналізом екологічної політики, системи екологічного менеджменту та впровадженням концепції «Зеленого офісу» в НАУ.
На початку роботи керівник практики, доцент кафедри екології ФЕБІТ НАУ Ганна Якименко надала загальні настанови щодо виконання поставлених завдань; приклади екологічних документів (екологічні звіти, плани соціально-екологічного управління, плани природоохоронних заходів, екологічні політики, плани післяпроєктного моніторингу, статистичні звіти, наукові статті) та стандарти їх розробки, а також індивідуальні консультації, в тому числі щодо супроводу екологічної діяльності НАУ.
Студенти провели аналіз впровадження принципів «зеленого офісу» в НАУ та розробили детальні рекомендації досягнення його критеріїв.
Основними перевагами застосування концепції «зеленого офісу» в НАУ є ефективне та раціональне використання ресурсів, створення комфортного й здорового середовища для співробітників і студентів, що здійснює позитивний вплив та підвищення ефективності їх роботи.
Загалом, результати напрацювань студентів можуть бути використані для покращення системи екологічного менеджменту НАУ та створення екологічних проєктів в університеті.