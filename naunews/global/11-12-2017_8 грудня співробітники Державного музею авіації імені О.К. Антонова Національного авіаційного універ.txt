Заголовок: 8 грудня співробітники Державного музею авіації імені О.К. Антонова Національного авіаційного університету  відвідали міжнародний аеропорт «Бориспіль»
Дата: 11/12/2017
URL: https://nau.edu.ua/ua/news/2017/12/8-grudnya-spivrobitniki-derzhavnogo-muzeyu-aviatsii-imeni-ok-antonova-natsionalnogo-aviatsiynogo-universitetu-vidvidali-mizhnarodniy-aeroport-borispil.html
==================================================

У серпні делегація ветеранів Державного підприємства «Міжнародний аеропорт «Бориспіль» відвідала Державний музей авіації (ДМА), розташований на вул. Медова,1, де була приємно вражена кількістю експонатів музею та якістю їх збереження. У відповідь «бориспільці» запросили співробітників ДМА ознайомитись з інфраструктурою найбільшого аеропорту нашої держави.
«Господарство» головної повітряної гавані України дійсно вражає масштабами – це «місто в місті», що розкинулося на сотнях гектарів, і забезпечує роботою понад 10 000 чоловік. Дві злітно-посадкові смуги здатні приймати всі типи літаків, а пасажирські термінали станом на день відвідання якраз урочисто приймали 10-мільйонного пасажира за 2017-й рік!
Про сучасний стан і напрямки розвитку ДП МА «Бориспіль» розповів заступник генерального директора аеропорту Олег Васильович Струк. За його інформацією, аеропорт є одним із найвигідніших держпідприємств України і найбільших платників податків – лише за 10 місяців 2017 року отримано 1,6 мільярдів гривень прибутку!
Найбільший термінал аеропорту, «D», його пасажирські зали і служби показувала «хазяйка» (так неофіційно називають її посаду), Тетяна Іванівна Іванкова, «жінка, що співає». Це не жарт – на прощання після цікавої розповіді вона дійсно заспівала українську пісню чудовим, «оперним» голосом!
А загальну екскурсію проводив завідувач музею аеропорту Петро Павлович Даньков. Працівники ДМА ознайомилися з роботою багажного відділення терміналу «D», парком спеціалізованих автомобілів, що цілодобово забезпечують діяльність підприємства, кінологічною службою, спеціалізованою на пошуку наркотиків, режимами роботи найбільшої (довжина – 4 000 м, ширина – 60 м) злітно-посадкової смуги. І, звичайно, рядом дуже цікавих повітряних лайнерів – найбільшим в Україні Boeing 767-300ER, що літає на найдовших рейсах «Міжнародних авіаліній України» і бере на борт до 300 пасажирів, Ан-74ТК-300 та гелікоптерами М-8МТВ авіакомпанії «Україна», що здійснює перевезення державних діячів, та приватний літак Airbus A319-133, що належить корпорації СКМ Ріната Ахметова.
Цікавий день було завершено відвіданням музею аеропорту Бориспіль, де делегація музею була дуже тепло і гостинно прийнята його завідувачем, паном П.П. Даньковим, та провідними співробітниками.
Директор Зіатдінов Ю.К. та всі члени делегації ДМА висловлюють щиру подяку керівництву ДП МА «Бориспіль», співробітникам аеропорту, музею і особисто Петру Павловичу Данькову за чудовий день, проведений у цьому провідному авіаційному підприємстві нашої держави!