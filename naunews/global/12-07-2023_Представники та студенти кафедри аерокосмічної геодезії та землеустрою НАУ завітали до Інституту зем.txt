Заголовок: Представники та студенти кафедри аерокосмічної геодезії та землеустрою НАУ завітали до Інституту землекористування НААН
Дата: 12/07/2023
URL: https://nau.edu.ua/ua/news/2023/7/predstavniki-ta-studenti-kafedri-aerokosmichnoi-geodezii-ta-zemleustroyu-nau-zavitali-do-institutu-zemlekoristuvannya-naan.html
==================================================

27 червня 2023 року в стінах Інституту землекористування НААН відбулася зустріч із здобувачами вищої освіти магістерського рівня освітньої програми «Землеустрій та кадастр» та викладачами кафедри аерокосмічної геодезії та землеустрою Національного авіаційного університету.
Кафедру аерокосмічної геодезії та землеустрою представили доценти к.е.н. Михайло Стецюк, д. філос. Наталія Іщенко, д. філос. Лілія Скрипник.
Здобувачі вищої освіти та викладачі кафедри прослухали цікаві вступні лекції від адміністрації Інституту землекористування НААН. Зокрема директор д.е.н. професор, чл.-кор. НААН Йосип Дорош та заступник директора Андрій Тарнопольський розповіли про сучасні особливості застосування фахових знань фахівцями-практиками та науковцями у землевпорядній сфері.
Учений секретар к.е.н. Роман Харитоненко провів ознайомчу лекцію, щодо наявних наукових тематик та практичних задач, якими на разі займаються співробітники Інституту.
Фахівці Ольга Лашкевич та Марія Братінова ознайомили здобувачів вищої освіти та викладачів кафедри з видами документації із землеустрою, зокрема із встановленням меж територій територіальних громад та населених пунктів, технічними та програмними засобами, які використовуються в Інституті.
Зустріч пройшла у сприятливій та дружній атмосфері, що сприяла професійному обговоренню. Учасники налаштовані до подальшої успішної співпраці.