Заголовок: Приватний нотаріус Київського міського нотаріального округу  провів майстер-клас для студентів-правників НАУ
Дата: 11/04/2023
URL: https://nau.edu.ua/ua/news/2023/4/privatniy-notarius-kiivskogo-miskogo-notarialnogo-okrugu-proviv-mayster-klas-dlya-studentiv-pravnikiv-nau.html
==================================================

Нещодавно для здобувачів вищої освіти Юридичного факультету НАУ приватний нотаріус Київського міського нотаріального округу Олег Бойко провів майстер-клас «Інститут нотаріату в Україні: сучасні виклики».
Мета заходу — ознайомлення студентів з особливостями професії нотаріуса, адже у сучасних умовах роль нотаріату в Україні суттєво зростає, що обумовлено розвитком цивільного обороту, розширенням кола об’єктів приватної власності та зростанням потреби в ефективній та високопрофесійній діяльності нотаріусів.
Під час виступу Олег Бойко показав роль та значення інституту нотаріату як одного з правозахисних інститутів державної гарантії дотримання законності прав та інтересів кожної людини. «В умовах розвитку інформаційно-комунікаційних технологій перед професією нотаріуса постають нові виклики, що зумовлюють необхідність застосовування новітніх підходів до організації його діяльності. Робота нотаріуса – результат постійного розвитку та вдосконалення умінь і навичок. Керуючись спільними цілями, ми несемо єдину відповідальність за результати нашої праці та прийняті нами рішення», - зазначив доповідач.
Спікер розкрив основні умови набуття права на зайняття нотаріальною практикою, принципи діяльності нотаріуса, серед яких основними є законність, незалежність, відповідальність, справедливість, виокремлено особливості роботи нотаріуса в умовах правового режиму воєнного стану.
Відзначимо, що Олег Бойко поєднує практичну діяльність з науковою – він є аспірантом Юридичного факультету та працює над дисертаційним дослідженням, оскільки вважає, що для нотаріуса важливим є постійне вдосконалення, навчання та впровадження в щоденну практику передових рішень і технологій, попри консервативність даної професії.
Підбиваючи підсумки зустрічі завідувач кафедри теорії та історії держави і права Олена Макеєва подякувала спікеру за змістовну та цікаву доповідь, зазначивши, що розуміння ролі інституту нотаріату є важливим для майбутніх правників, оскільки відданість справі перетворює знання і досвід на упевненість в нотаріаті з боку українського суспільства, якісне виконання обов’язків, а дотримання високих стандартів нотаріату є запорукою розвитку правової системи України.