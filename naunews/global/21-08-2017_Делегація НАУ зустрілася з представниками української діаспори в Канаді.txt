Заголовок: Делегація НАУ зустрілася з представниками української діаспори в Канаді
Дата: 21/08/2017
URL: https://nau.edu.ua/ua/news/2017/7/delegatsiya-nau-zustrilasya-z-predstavnikami-ukrainskoi-diaspori-v-kanadi.html
==================================================

Завершальним пунктом візиту делегації Національного авіаційного університету до Канади стало Торонто, де гості поспілкувалися із представниками діаспорянських громадських організацій та взяли участь у відзначенні Дня незалежності, що було призначено на 19 серпня.
Зв'язки між двома країнами завжди були дуже міцними, що вкотре підтвердила легкість та невимушеність спілкування гостів та зустрічаючих під час зустрічей, зокрема із представниками крайової управи Ліги українців Канади та її президентом Романом Медиком. Близькість чергової річниці Незалежності нашої держави визначила основну тему розмов, адже всі учасники зустрічі готові долучитися до ствердження слави України на всіх теренах - освітніх, економічних, наукових, технологічних.
«Українська діаспора пообіцяла всебічно можливу підтримку НАУ у всіх його починаннях на тлі міждержавного співробітництва. Оскільки найкращим доказом того, що в українській освіті та науці є позитивні зміни є саме такі візити делегацій українських вишів задля налагодження співробітництва і в науково-освітній сфері, і в рамках співробітництва з ІКАО», - розповів член делегації, проректор Національного авіаційного університету, Володимир Шульга.
Ураховуючи те, що нещодавно набула чинності Угода про створення Зони вільної торгівлі між Україною та Канадою, перспективи співпраці між двома державами в цілому та всіх небайдужих до майбутнього громадян дійсно окрилюють. Під час офіційних зустрічей та в межах неформального спілкування під час урочистостей до Дня незалежності (у Торонто його щороку відзначають у суботу, що передує 24 серпня) окремо звучало, що Національний авіаційний університет зацікавлений не лише в суто освітній співпраці (котра вже розпочата - зокрема у форматі співробітництва із Канадор Коледж), але й у широкому впровадженні розробок науковців та інженерів з числа співробітників та студентів-стартаперів НАУ. У ці непрості дні Україні потрібна підтримка в усіх починаннях - і наші канадські друзі, які невпинно допомагають історичній Батьківщині, як ніхто інший це розуміють.