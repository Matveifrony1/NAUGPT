Заголовок: Міжнародне співробітництво НАУ з Китайською Народною Республікою
Дата: 15/11/2018
URL: https://nau.edu.ua/ua/news/1/11/mizhnarodne-spivrobitnitstvo-nau-z-kitayskoyu-narodnoyu-respublikoyu.html
==================================================

Впродовж 6-12 листопада 2018 року представницька делегація Національного авіаційного університету на чолі з ректором Володимиром Ісаєнком перебувала з офіційним візитом в місті Ханчжоу провінції Чжецзян (КНР).
В рамках візиту українська делегація взяла участь у роботі Міжнародної конференції з обміну талантами та проектній співпраці 2018 року в місті Ханчжоу, другому скликанні Форуму майбутнього району Сяошань «Наші прагнення» й відвідала «Центр штучного інтелекту» на платформі компанії  «Zhejiang Golden Egg Science and Technology».
Ректор НАУ Володимир Ісаєнко  провів низку ділових зустрічей і переговорів з представниками адміністрації та партійних комітетів провінції  Чжецзян,  міста Ханчжоу й району Сяошань, зокрема з: Хуаном Цзяньфа, керівником організаційного відділу провінції Чжецзян; Мао Сіхао, керівником організаційного відділу міста Ханчжоу; Ван Міном, керівником району Сяошань міста Ханчжоу; Гу Чуньсяо, заступником голови району Сяошань; Тун Гуйлі, секретарем Постійного провінційного партійного комітету району Сяошань; Лі Чжунюй, керівником організаційного відділурайону Сяошань та іншими посадовцями.
Також українська делегація провела ряд зустрічей з представниками навчально-наукових та науково-дослідних університетів КНР, серед яких: Zhejiang University, Westlake Institute for Advanced Study (Westlake University) та Ningbo Institute of Industrial Technology (CNITECH), зокрема з Ши Йігуном, віце-президентом Китайської асоціації наук і технологій, президентом Zhejiang University, академіком Китайської академії наук.
Знаковим результатом робочого візиту делегації НАУ стало офіційне відкриття Україно-китайського аерокосмічного інституту інноваційних технологій (CUAT). Розпочавши практичну діяльність Інституту, українські науковці – члени делегації презентували китайським партнерам науково-технічні проекти НАУ, три з яких отримали позитивну оцінку.
Виступаючи на церемонії відкриття Володимир Ісаєнко зазначив, що створення Україно-китайського аерокосмічного інституту інноваційних технологій є гарною платформою для міжнародного співробітництва в галузі освіти, науки та техніки. «Переконаний, що Україно-китайський аерокосмічний інститут інноваційних технологій стане моделлю дружньої співпраці між Україною та Китаєм і, безсумнівно, принесе користь обом країнам та їх народам».