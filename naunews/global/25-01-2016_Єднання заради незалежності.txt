Заголовок: Єднання заради незалежності
Дата: 25/01/2016
URL: https://nau.edu.ua/ua/news/2015/12/ednannya-zaradi-nezalezhnosti.html
==================================================

22 січня 2016 року Україна відзначала День Соборності. Наразі, коли є загроза територіальній цілісності держави, ця дата є особливо важливою, бо уособлює віковічне прагнення народу до єдноності та неподільності.
Колектив Навчально-наукового Юридичного інституту відзначив свято в колі колег Навчально-наукових інститутів НАУ: інституту Екологічної безпеки, інституту Аеропортів, інституту Аеронавігації.
Гостям було запропоновано прослухати лекцію-презентацію на тему «Єднання заради незалежності» за участю студентів Навчально-наукового Юридичного інституту.
Захід розпочався з акапельно виконаного студентами національного гімну України та продовжився розповідями про територіальне єднання України. Учасників схвилював вірш «Мамо, не плач!», продекламований доцентом кафедри теорії та історії держави і права Світланою Головко. Гострота сприйняття події, могутня віра у свою націю, у її життєдайні сили, щасливе майбуття, переплавлені у дзвінкі поетичні рядки, - відгукнулися в серцях присутніх. Виконана студенткою групи ПР-201 Іванною Білоконною патріотична пісня «Моя Україна», яскраво передала наукового-педагогічним працівникам та студентській молоді українську національну ідею, спричинивши вибух емоцій.
Наприкінці заходу директор інституту Ірина Сопілко привітала всіх зі святом української державності, єднання громадян України заради майбутнього процвітання, духовного звеличення Батьківщини та за давньою українською традицією пригостила гостей короваєм з ярої пшениці, який є символом благополуччя, достатку та сили духу.
Святкування Дня Соборності виявило найщиріші почуття любові, поваги до своєї держави, спрямувало студентів та науково-педагогічних працівників НАУ на активну участь у розбудові сучасної України. Це свято нагадує нам, що у нас єдина держава і ми – єдиний народ! Пишаймося, що ми Українці!