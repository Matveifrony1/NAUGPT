Заголовок: Як, де і навіщо студентам шукати освітні можливості
Дата: 19/10/2017
URL: https://nau.edu.ua/ua/news/2017/10/yak-de-i-navishcho-studentam-shukati-osvitni-mozhlivosti.html
==================================================

Таку назву мала презентація стипендіальної програми «Завтра. UA» Фонду Віктора Пінчука, яка відбулася 18 жовтня 2017 року в Національному авіаційному університеті. Її організував та провів сектор організації науково-дослідної діяльності молодих учених та студентів відділу науково-технічної інформації.
З коротким вступним словом до слухачів звернулася координатор стипендіальної програми Олена Міщенко.
Офіційним презентантом згаданої програми була доцент кафедри всесвітньої історії дніпровського національного університету ім. Олеся Гончара, голова ради молодих учених цього університету, редактор соціальної мережі для науковців Science-Community.org, стипендіатка програми «Завтра.UA» Валерія Лавренко.
Проте право першого слова було надане стипендіатці програми «Завтра.UA», студентці НАУ Юлії Леончук. Вона повідомила, що місією програми є сформувати мережу молодих лідерів – нове покоління інтелектуальної та ділової еліти країни, яке стане рушійною силою прогресивних змін в Україні. За 11 років існування програми її стипендіатами стали 2500 громадян України, стипендіальний фонд програми досягнув 29 мільйонів гривень, реалізовано 150 проектів стипендіатів, відбулося 100 зустрічей з провідними спікерами світу тощо.
Юлія закликала слухачів узяти участь у конкурсі на здобуття стипендії. Адже переможці отримають доступ до мережі зв’язків (контакти талановитої та активної молоді по всій Україні). Вони матимуть змогу обмінюватися досвідом та інформацією з будь-якої галузі, а також матимуть змогу скористатися взаємодопомогою нових друзів з усіх куточків України. А окрім того стипендіат окрім щомісячної стипендії 1677 грн. матиме партнерську, експертну, інформаційну та рекомендаційну підтримку, а також здобуде доступ до значного спектру можливостей, які вкрай необхідні на початку професійного становлення.
Дівчина поділилася власним досвідом здобуття права на стипендію, підказала присутнім в аудиторії студентам, на що звернути увагу при оформленні відповідних документів і закликала рішучіше шукати шляхів до освітніх можливостей як в Україні, так і за її межами.
Виступ Валерії Лавренко був насичений практичною інформацією для початківців, які вирушили у пошук до ширших і глибших знань. Зокрема промовець запропонувала слухачам значний перелік інтернет-ресурсів, які полегшать вибір правильного шляху до цих знань. Порівнюючи своє студентське життя з умовами, в яких навчаються нинішні студенти, Валерія Лавренко підкреслила, що зараз студенти мобільніші, конкурентоздатніші, мають більше можливостей і значно ширше коло комунікації. І цим усім треба повною мірою скористатися.
Як досвідчений промовець В. Лавренко змогла одразу встановити теплий та дружній зв’язок з аудиторією. Це засвідчили і аплодисменти присутніх після її виступу та слова подяки на її адресу.