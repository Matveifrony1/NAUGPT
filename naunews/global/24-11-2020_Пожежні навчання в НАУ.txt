Заголовок: Пожежні навчання в НАУ
Дата: 24/11/2020
URL: https://nau.edu.ua/ua/news/2020/listopad/pozhezhni-navchannya-v-nau.html
==================================================

19 листопада 2020 року в Національному авіаційному університеті відбулися навчання з питань пожежної безпеки та тренування з евакуації на випадок пожежі, відповідно до рішення робочої наради з питань дотримання пожежної безпеки, яка відбулася в НАУ 12 листопада 2020 року, та проходила під головуванням в. о. ректора НАУ Рімвідаса Хращевського, та наказу ректора № 470/од від 16.11.20р.
До навчань, які пройшли 19 листопада, були залучені працівники й студенти НАУ, а також представники Солом’янського РУ ГУ ДСНС України в м. Києві та пожежники зі спецтехнікою.
У гуртожитку № 7 головний фахівець відділу реагування з надзвичайних ситуацій та ліквідації їх наслідків Солом’янського РУ ГУ ДСНС України в м. Києві Микола Цюпко прочитав лекцію для співробітників і студентів НАУ – розповів, як необхідно поводитися в екстремальних ситуаціях, пов’язаних із пожежами, як надавати першу допомогу, як евакуюватися, продемонстрував як використовувати вогнегасники. Присутні мали можливість подивитися кілька навчальних фільмів. Також представник ДСНС навів для присутніх шокуючі статистичні дані: щороку по Україні через пожежі гине близько 5 тисяч наших співгромадян. Минулоріч лише в Солом’янському районі через пожежі загинуло 6 людей і стільки ж було травмовано.
Наступним етапом навчань – стала евакуація студентів із гуртожитку № 8: після повідомлення чергової про небезпеку, студентів, без паніки, було евакуйовано з приміщення на вулицю.
До навчань була також залучена спецтехніка: основні та спеціальні пожежні автомобілі, а також допоміжні. За злагодженою роботою бойових розрахунків спецтехніки поблизу гуртожитка № 8 спостерігало близько сотні студентів та працівників НАУ: зокрема, пожежники підключивши брандспойти продемонстрували, як ними необхідно користуватися.