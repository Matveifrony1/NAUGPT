Заголовок: Випускники Юридичного інституту отримали дипломи
Дата: 10/07/2017
URL: https://nau.edu.ua/ua/news/2017/6/vipuskniki-yuridichnogo-institutu-otrimali-diplomi.html
==================================================

7 липня 2017 року в Центрі культури та мистецтв Національного авіаційного університету відбулася урочиста церемонія вручення дипломів випускникам Навчально-наукового Юридичного інституту освітнього ступеня «Бакалавр» та освітньо-кваліфікаційного рівня «Спеціаліст».
Відкривав незабутній день для нещодавніх студентів Інституту випускник 2016 року Сергій Швець, який і був ведучим заходу. У концертній програмі брали участь: студенти Інституту Анна Поляцко, Іванна Білоконна, команда КВК «НиА», студентка НН ІНО Анастасія Демида, лауреат Міжнародних та Всеукраїнських конкурсів, студентка Київського Державного хореографічного училища Злата Якубова. Справжньою несподіванкою для випускників був відеоролик із привітаннями від науково-педагогічних працівників Інституту, працівників НАУ, студентів та дітлахів.
Випускники Іван Якименко, Тетяна Корженівська, Андрій Дмитрієвський, Наталія Степанківська, Олексій Трюхан від усіх випускників 2017 року також висловили слова подяки всім, хто взяв на себе велику відповідальність у їх навчанні та вихованні, тим, хто, незважаючи на труднощі, завжди був поряд, допомагав, підтримував, ділився теплом і турботою.
Офіційна частина святкового заходу розпочалася зі слів привітання від в.о. ректора НАУ Володимира Ісаєнка, який побажав випускникам здійснення всіх заповітних мрій в такому нелегкому дорослому житті та вручив переможцям огляду-конкурсу на кращу дипломну роботу – Валерії Москвіній, Андрію Казанцеву, Аліні Свінціцькій, Аліні Вовчук – грамоти Національного авіаційного університету.
Вітаючи випускників із закінченням навчання, директор Інституту Ірина Сопілко, побажала їм зайняти гідне місце в житті, успішно реалізувавши себе в професійній діяльності.
Кульмінацією свята стало вручення дипломів випускникам освітньо-кваліфікаційного рівня «Спеціаліст» та освітнього ступеня «Бакалавр».