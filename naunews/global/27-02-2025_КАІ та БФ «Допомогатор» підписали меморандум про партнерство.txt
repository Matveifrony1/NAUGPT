Заголовок: КАІ та БФ «Допомогатор» підписали меморандум про партнерство
Дата: 27/02/2025
URL: https://nau.edu.ua/ua/news/2025/2/kai-ta-bf-dopomogator-pidpisali-memorandum-pro-partnerstvo.html
==================================================

Київський авіаційний інститут розпочинає співпрацю з Благодійним Фондом «Допомогатор». Фонд вже виділив півмільйона гривень на впровадження проекту з цифровізації, що допоможе перетворити КАІ на сучасний центр вищої освіти в Україні.
Гроші будуть спрямовані на впровадження Digital University – онлайн-систему управління університетом, яку КАІ почав впроваджувати в 2024 році. Також «Допомогатор», одним із напрямків роботи якого є створення умов для навчання молоді, забезпечить консультаційну підтримку університету у впровадженні інноваційних технологій, зокрема діджиталізації навчального процесу.
Ця та інші домовленості між КАІ та БФ «Допомогатор» закріплені в меморандумі, який 19 лютого підписала в.о. президентки КАІ Ксенія Семенова та директорка фонду Анастасія Петрова. На зустрічі також були присутні Голова наглядової Ради КАІ Петро Чернишов та Президент Асоціації випускників НАУ Сергій Бондаренко.
Серед іншого домовилися також про організацію спільних тренінгів та семінарів для студентів та працівників університету з залученням експертів і представників Фонду. Окремий напрямок роботи – впровадження програм доступного навчання для ветеранів та підопічних Фонду, зокрема тих, кому «Допомогатор» надав біонічне протезування.
“Для КАІ важливо мати підтримку, бо все, що зараз відбувається в авіаційному, закладе основи для реформування всієї системи вищої освіти країни. Тому така підтримка - чергове свідчення того, що зміни, які команда університету впроваджує, відповідають очікуванням наших партнерів та суспільства в цілому. “Допомогатор має цінну експертизу, якою готовий ділитися з нами. Авіаційний же відкритий до співпраці, бо вона дає синергію, яка пришвидшить реформу і досягнення нашої цілі - стати одним з найкращих технічних університетів Європи”, - прокоментувала в.о. президентки КАІ Ксенія Семенова.
«Для Фонду “Допомогатор” ця співпраця – це більше, ніж просто підтримка окремого закладу освіти. Ми віримо, що інвестиції в освіту та технології створюють фундамент для майбутнього України.
Наша місія – допомагати змінювати життя людей на краще, і якісна, сучасна освіта є ключем до цього.
Підтримуючи цифровізацію КАІ, ми сприяємо розвитку інноваційного навчального середовища, що відкриє більше можливостей для студентів, викладачів та ветеранів, які прагнуть опанувати нові знання. Це вклад у сильну, технологічно розвинену країну, яку ми всі будуємо разом», – зазначила директорка Фонду Анастасія Петрова.
Дякуємо благодійному Фонду “Допомогатор” та його очільниці Анастасії Петровій за підтримку КАІ та готовність долучитися до реформування вищої освіти в Україні.