Заголовок: Підписано угоду з ХУАВЕЙ УКРАЇНА
Дата: 18/08/2020
URL: https://nau.edu.ua/ua/news/2020/serpen/pidpisano-ugodu-z-huavej-ukraina.html
==================================================

Національний авіаційний університет та ХУАВЕЙ УКРАЇНА уклали угоду про відкриття Академії інформаційних і мережевих технологій, авторизованої Huawei.
Проректор з навчальної роботи Артур Гудманян наголосив, що співпраця з компанією «ХУАВЕЙ УКРАЇНА» відкриває для університету нові горизонти можливостей та перспектив. «Серед перспектив нашого університету – розвиток НАУ як національного центру стратегічних досліджень глобальних інноваційних викликів, що сприятиме розвитку авіаційно-космічної галузі. Тож ми завжди відкриті для пропозицій  в галузі освітніх проєктів та спільних наукових досліджень». Проректор запросив поважних гостей до участі в IX Всесвітньому конгресі «Авіація в XXI столітті. Безпека в авіації та космічні технології», що відбудеться 22-24 вересня 2020 року в Національному авіаційному університеті.
Заступник директора з питань постачання і сервісу ХУАВЕЙ УКРАЇНА Дін Нін зазначив:  «Ми високо цінуємо нашу співпрацю з Національним авіаційним університетом. Відкриття на базі НАУ Академії інформаційних і мережевих технологій надасть студентам нові можливості для навчання, бізнес-консалтингу та розробки ідей для проєктування комунікаційних мереж. ХУАВЕЙ УКРАЇНА сприяє співпраці бізнесу з представниками науки і освіти, щоб об'єднати всі типи дослідницьких ресурсів і таланти на шляху до інновацій».
Дін Нін відзначив, що програма Академії сприяє підготовці майбутніх випускників університетів до роботи в галузі інформаційно-комунікаційних технологій (ІКТ) у державному та приватному секторах економіки. Учасники програми отримають знання і навички, які будуть корисні для продовження освіти та здобуття інших технічних спеціальностей, початку кар’єри в ІКТ, зокрема в ХУАВЕЙ УКРАЇНА та компаніях-партнерах.
Нагадаємо, що до 15 вересня 2020 року триває конкурсний набір для участі у міжнародній освітній програмі «Насіння для майбутнього» (Seeds for the Future Sky Program 2020) компанії ХУАВЕЙ УКРАЇНА. У 2020 році компанія проводить програму онлайн та вперше надає можливість долучитися до програми студентам, випускниками 2020 року технічних і нетехнічних спеціальностей з високими результатами навчання і прагненням працювати в сфері інформаційно-комунікаційних технологій.
Учасники, які пройдуть конкурсний відбір, дізнаються про галузеві тенденції, особливості технологій 4G та 5G, інтернет речей, хмарні рішення, штучний інтелект, кібербезпеку та багато іншого. Перелік документів для подання на конкурс, докладна програма та умови участі опубліковані за
посиланням
.