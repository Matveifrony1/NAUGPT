Заголовок: Вчена рада затвердила Правила призначення та виплати стипендій та Положення про стипендіальні комісії НАУ.
Дата: 25/01/2017
URL: https://nau.edu.ua/ua/news/2017/1/vchena-rada-zatverdila-pravila-priznachennya-ta-viplati-stipendiy-ta-polozhennya-pro-stipendialni-komisii-nau.html
==================================================

При розгляді і затвердженні правил призначення і виплати стипендій було враховано пропозиції органів студентського самоврядування та первинної профспілкової організації студентів і аспірантів щодо врахування при підрахунку додаткового балу до рейтингу успішності, який становить не більше 10 балів, участі студентства у громадській роботі та спортивній діяльності, що становить у сумі 5 балів, а також пропозицію членів Наукового товариства студентів, аспірантів, молодих вчених НАУ щодо відзначення наукової та науково-технічної діяльності студентів, що також у сумі становить 5 балів.
В.о. ректора Володимир Ісаєнко повідомив також, що співробітникам НАУ продовжуватимуть нараховуватися премії, підтвердив, що в січні поточного року працівникам буде виплачено премії у розмірі  20 відсотків від окладу.
Одним з нагальних стало питання про створення та діяльність статутної ради Національного авіаційного університету. Вчена рада підтримала створення в університеті Статутної ради – робочого органу, який постійно діятиме і буде вносити зміни до Статуту відповідно до актуальних змін законодавства України. Персональний склад Статутної ради обиратиметься Вченою радою щорічно. Майбутній склад Статутної ради буде винесено на обговорення на лютневих зборах Вченої ради.
Рада заслухала доповідь Артура Гудманяна, директора Навчально-наукового гуманітарного інституту. Навчальний заклад визнано найкращим серед гуманітарних закладів профільних ВНЗ. Водночас, керівник інституту, зазначив, що потрібно розширювати міжнародне співробітництво та збільшувати кількість наукових публікацій у виданнях, що входять до міжнародних науково-метричних баз.
Також було заслухано доповідь доцента кафедри фізичного виховання Навчально-наукового Гуманітарного інституту  Івана  Вржесневського, який наголосив на тому, що фізичний розвиток студентської молоді сьогодні не можна назвати цілком задовільним. Тому вкрай необхідно осучаснити матеріально-технічну базу кафедри фізичного виховання та спортивної підготовки, а також центру спорту і здоров’я. У свою чергу, в.о. ректора НАУ Володимир Ісаєнко зазначив, що спортивний комплекс університету нині знаходиться у вкрай незадовільному стані і потребує відновлення.
На Вченій раді також були розглянуті питання: про надання дозволу погодинної оплати праці викладачів, які викладають за освітньою програмою підготовки докторів філософії, на другий семестр цього навчального року, про затвердження кандидатур студентів на призначення академічних стипендій Президента України та Кабінету Міністрів, про зміни до Положення про Васильківський коледж НАУ та затвердження положення про Приймальну комісію Коледжу інформаційних технологій та землевпорядкування НАУ.
На засіданні ради було затверджено теми двох дисертацій та рекомендовано до друку науковий збірник та монографію.
На завершення засідання в.о. ректора Володимир Ісаєнко ще раз поздоровив завідувача кафедри механіки НАУ, доктора технічних наук, професора В’ячеслава Астаніна з присвоєнням йому почесного звання “Заслужений діяч науки і техніки».