Заголовок: «Студвесна-2016»: стартуємо!
Дата: 31/03/2016
URL: https://nau.edu.ua/ua/news/2016/3/studvesna-2016-startuemo.html
==================================================

Уже в п’ятницю, 1 квітня, стартує наймасштабніший фестиваль Національного авіаційного університету – «Студентська весна». Команди представлять свої «візитки» та зроблять усе можливе, щоб зацікавити глядачів прийти на концерти, які відбуватимуться протягом місяця.
Про особливості «Студвесни-2016» та нові правила виступів нам розповіла Юлія Тимошенко, «старик» Студвесни та член оргкомітету.
«Цього року змінилося оцінювання. Візитка вже 10 балів, а не 5.  Тому відійшла в минуле думка, що «все одно візитка відчутно не вплине на підсумковий результат», і до відкриття команди мають підготуватися краще, ніж завжди. А на гала-концерті будуть представлені «джокери»: кожна команда готує новий номер, який оцінюватиметься за 5-бальною системою. Тому інтрига зберігатиметься до кінця, оскільки навіть на гала-концерті ситуація зможе кардинально змінитися.
Серед нововведень також є домовленість, що гравцям не можна виступати за кілька інститутів. Якщо вибрав команду (не обов’язково за свій рідний інститут), то лише у її складі виходиш на сцену. Тобто,  без «циганства». Сторонніх залучати можна, але це не оцінюється. Аналогічно з участю журі: бали команда за номер не отримує.
Цього року до участі долучається КВП (Кафедра військової підготовки). Виступатимуть з командою Інституту аеропортів. Студенти КВП хочуть наступного року виступати окремо, але можливість участі кафедр ще не прописана в положеннях. Тому цього року вони увійдуть до складу команди ІАП.
Тема «Студвесни-2016» абстрактна: «38 років онлайн». Вона ні до чого не прив’язує, відповідно, не заганяє команди в рамки».