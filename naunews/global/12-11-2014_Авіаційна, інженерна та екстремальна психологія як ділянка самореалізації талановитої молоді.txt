Заголовок: Авіаційна, інженерна та екстремальна психологія як ділянка самореалізації талановитої молоді
Дата: 12/11/2014
URL: https://nau.edu.ua/ua/news/2014/12/aviaczijna-inzhenerna-ta-ekstremalna-psixologiya-yak-dilyanka-samorealizaczii-talanovitoi-molodi.html
==================================================

11 листопада 2014 року кафедрою авіаційної психології Гуманітарного інституту проведені профорієнтаційні заходи з учнями 9, 10 та 11 класів загальноосвітньої школи №120 природничо-математичного спрямування.
Особливість підготовки психологів для високотехнологічних та ризиконебезпечних сфер діяльності пов'язана, зокрема, з необхідністю входження психологів, як фахівців гуманітарного профілю, у споріднені наукові напрями, серед яких важливе місце займають, зокрема, інженерно-технічний та медичний компоненти. При цьому поглиблені знання абітурієнтів у галузях біології, фізики, математики постають як необхідна передумова подальшого професійного успіху.
Тож завідувач кафедри авіаційної психології О. Петренко завдяки яскравій мультимедійній презентації допоміг учням побачити цікавий напрямок професійної самореалізації, який у сучасному світі є одним з найбільш затребуваних у галузі психології. Завдяки домовленості між кафедрою та адміністрацією школи № 120, ця школа надалі виконуватиме функцію базового загальноосвітнього закладу у Дніпровському районі м. Києва за напрямом кафедри авіаційної психології НАУ.