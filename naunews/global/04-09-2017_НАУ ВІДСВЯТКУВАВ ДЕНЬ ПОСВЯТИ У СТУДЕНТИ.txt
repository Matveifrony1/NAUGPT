Заголовок: НАУ ВІДСВЯТКУВАВ ДЕНЬ ПОСВЯТИ У СТУДЕНТИ
Дата: 04/09/2017
URL: https://nau.edu.ua/ua/news/2017/7/nau-vidsvyatkuvav-den-posvyati-u-studenti.html
==================================================

Останній день літа став святковим для Національного авіаційного університету. Адже сьогодні НАУ приймає у свою дружню родину майже 3 тисячі першокурсників. І для кожного з них посвяти у студенти — одна з головних подій у житті.
Вітаючи зі святом першокурсників, їхніх батьків, усіх студентів та викладачів, а також почесних гостей свята, в.о.ректора Володимир Ісаєнко наголосив, що вступ до НАУ відкриває перед студентами широку дорогу в життя: «Наш університет має високий авторитет на міжнародній арені, партнерські зв’язки з багатьма провідними навчальними закладами світу, всесвітньо відомими виробничими концернами, впливовими міжнародними організаціями. Університет уклав угоду про партнерство з Міжнародною організацією цивільної авіації ІКАО (президент якої — теж випускник НАУ), має партнерські зв'язки з провідними вишами світу. А це відкриває перед студентами безліч можливостей: стажування за кордоном, подвійні дипломи, вдале працевлаштування».
Володимир Ісаєнко побажав викладачам творчої наснаги в роботі, а студентам — наполегливості, працьовитості, упевненості у власних силах, а головне — щирого прагнення до знань.
Депутат Верховної ради Дмитро Андрієвський переказав студентам та викладачам НАУ вітання від своєї Альма Матер — Київської політехніки. Він підкреслив, що завдяки небайдужості депутатського корпуса НАУ отримав цього року додаткових 25 мільйонів бюджетних коштів, які буде спрямовано на поліпшення матеріально-технічної та навчальної бази університету.
Вітаючи учасників свята, директор Державного концерну «Укроборонпром» Роман Романов запевнив, що 80-тисячний колектив концерну чекає на висококваліфікованих спеціалістів. «Ми маємо боронити не лише політичну, а й економічну незалежність країни, - сказав він. - А ви нині куєте перемогу в аудиторіях». Директор «Укроборонпрому» згадав, як сяяли очі у студентів НАУ, які відвідали цього червня авіасалон у Ле Бурже: адже саме ця молодь — майбутнє нашої авіаційної галузі.
Під час офіційної церемонії прапороносна група роти почесної варти Київського окремого полку Президента України урочисто винесла прапор України, а кращі студенти — прапор Національного авіаційного університету. Присутні згадали студентів, викладачів та співробітників НАУ, які нині боронять незалежність нашої держави на сході України, а пам'ять загиблих вшанували хвилиною мовчання.
Перед гостями свята також виступив славетний колектив Нац
іонального Заслуженого Академічного Українського Народного хору ім. Григорія Верьовки.
Свято вийшло яскравим. Воно лишиться у пам'яті першокурсників, девізом яких віднині стане гасло Національного авіаційного університету: «Жити! Перемагати! Творити!».
НАУ ВІДСВЯТКУВАВ ДЕНЬ ПОСВЯТИ У СТУДЕНТИ (Відео)