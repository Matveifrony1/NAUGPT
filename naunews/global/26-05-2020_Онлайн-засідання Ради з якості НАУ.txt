Заголовок: Онлайн-засідання Ради з якості НАУ
Дата: 26/05/2020
URL: https://nau.edu.ua/ua/news/2020/traven/onlayn-zasidannya-radi-z-yakosti-nau.html
==================================================

Сьогодні у Національному авіаційному університеті відбулось онлайн-засідання Ради з якості, на якому розглянуто та ухвалено рішення з 15 питань. Участь у засіданні взяли Голова Ради з якості ‒ Володимир Ісаєнко, заступник голови Ради ‒ Оксана Білоус та члени Ради: проректори, декани факультетів, директори інститутів, завідувачі кафедр, відповідальний секретар Приймальної комісії, директор НТБ, завідувач докторантури та аспірантури, начальники відділів та здобувачі вищої освіти.
Ректор Володимир Ісаєнко зазначив, що головне питання сьогоднішнього засідання – це приведення освітніх програм університету у відповідність до законодавчих вимог. «Ми розглядаємо всі освітні програми за бакалаврським та магістерським рівнями згідно з новим Положенням про освітні програми. В університеті триває процедура призупинення чи закриття освітніх програм та внесення до них змін відповідно до нормативних засад. У той же час, впроваджуємо нові освітні програми, зокрема, сьогодні розглядаємо відкриття чотирьох англомовних програм. Ми маємо це зробити для конкурентоздатності НАУ на міжнародному ринку».
Рада заслухала деканів факультетів та директорів інститутів щодо виконання наказу «Про освітні програми Національного авіаційного університету».
Заступник голови Ради з якості Оксана Білоус доповіла про результати моніторингу задоволеності здобувачів вищої освіти рівнем надання освітньої послуги за дистанційною формою навчання та результати аналізу ступеня задоволеності науково-педагогічних працівників рівня провадження освітнього процесу за дистанційною формою. Прийнято рішення визнати існуючий стан організації освітнього процесу за дистанційною формою, таким, що потребує доопрацювання. Розробити нормативну документацію та запровадити дистанційну форму як окрему форму навчання у НАУ.
На засіданні затверджено запропонований проєкт переліку освітніх програм, відповідно до плану проходження процедури акредитації у 2020-2021 н.р. Також затверджено Методичні рекомендації щодо розробки навчальних та робочих навчальних планів освітніх програм НАУ на 2020-21 навчальний рік.
Ухвалено рекомендувати запропонований ліцензований обсяг освітньо-професійних програм в межах відповідних спеціальностей першого (бакалаврського) рівня та другого (магістерського) рівня для забезпечення процесу функціонування Приймальної комісії НАУ в 2020 року.
Прийнято рішення клопотати перед Вченою радою про перерозподіл функціональних обов’язків щодо академічної мобільності між Інститутом новітніх технологій та лідерства й Інститутом міжнародного співробітництва та освіти у відповідності до Перспективного плану реалізації стратегії НАУ на 2020-2022 роки.
Комісії Ради з якості доручено розглянути освітньо-професійні програми Васильківського коледжу та надати результати до Ради з якості протягом місяця.
Також винесено на розгляд Комісії Ради з якості пакет документів щодо підготовки фахівців першого (бакалаврського) і другого (магістерського) рівнів за освітньо-професійними програмами «Міжнародний бізнес», «Міжнародне регулювання економічних відносин», «Міжнародне право» «Психологія» англійською мовою. На розгляд Комісії також передано освітню програму «Психологія екстремальних і кризових ситуацій» другого (магістерського) рівня для забезпечення процедури затвердження та відкриття освітніх програм університету.
Розглянуто типове Положення про фаховий коледж Національного авіаційного університету. Директорам коледжів НАУ рекомендовано використовувати засади типового Положення про фаховий коледж.