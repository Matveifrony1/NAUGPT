Заголовок: Всі ми різні, але всі ми рівні
Дата: 09/12/2014
URL: https://nau.edu.ua/ua/news/2014/12/vsi-mi-rizni-ale-vsi-mi-rivni.html
==================================================

8 грудня 2014 року з нагоди Всеукраїнського тижня права в Юридичному інституті пройшло засідання Центру медіації. На ньому обговорювалися теоретико-правові, соціально-економічні, психолого-особистісні проблеми людей з інвалідністю та шляхи їх розв’язання.
Наталія Коваленко (група ПР-305) у своєму виступі «Інвалідність як суспільна проблема.  Теоретико-правова характеристика поняття «інвалідність» (до Міжнародного дня інвалідів - 3 грудня) дослідила різні наукові, міжнародні та вітчизняні нормативно-правові підходи до розуміння сутності поняття «інвалідність» та виокремила суспільні бар’єри, що стоять на заваді повноцінної життєдіяльності людей з обмеженими можливостями. Доповідачка зауважила, що «інвалідність» неможливо розглядати ізольовано від соціального і фізичного світу, який інколи є причиною обмежень людей з інвалідністю. «Інвалідність», на її думку, це наслідок середовища, яке не відповідає можливостям людини.
У співдоповіді «Проблеми реалізації прав людей з інвалідністю» Денис Бальц (група ПР-305) та Юлія Довгопола (група ПР-304) проаналізували найпоширеніші проблеми доступності для інвалідів у різних сферах, зокрема архітектурній, транспортній, вуличній  та інформаційній, можливості захисту своїх прав у судовому порядку та реалізації активного і пасивного виборчих прав, прав на освіту і працю, надання фінансової державної допомоги. Студенти запропонували низку заходів, здатних суттєво поліпшити процес соціалізації людей з інвалідністю та спрямованих на повноцінну реалізацію ними своїх здібностей за широкої підтримки громадськості та держави.
Ознайомитися докладно з доповідями студентів можна в рубриці «Молодь і закон» на сайті Юридичного інституту: www.law.nau.edu.ua.