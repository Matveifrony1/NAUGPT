Заголовок:Алкоголь і травматизм

Дата: ----------
URL: https://medcenter.nau.edu.ua/n27.htm
==================================================

Алкоголь і травматизм


Історія свідчить, що вживання алкоголю не є такою «давньою» і «славетною» традицією, як прийнято вважати в сучасному суспільстві. Дослідження раннього періоду християнської Русі показали, що в ті часи тверезість була національною рисою нашого народу. Русичі вживали лише слабко-градусні напої: брагу, мед, пиво, квас (міцність 1-6%). З X століття було відоме й привезене з Візантії вино, але до XII століття його вживали тільки розведене водою. Горілка у якості алкогольного напою з’являється на Русі тільки в XVI столітті. Поступово це зілля поширювалося територією країни, ламаючи традиції, душі, сім’ї і загальноприйняті цінності, набуваючи масштабів епідемії. Згідно даних, отриманих зі «Збірки статистичних відомостей про Росію», за період з 1870 по 1887 рр.: «заедено зверями — 1246, убито молнией — 9908, сгорело — 16280, замерзло — 22150, лишило себя жизни — 36000, убито другими — 51200, умерло от опоя водкой — 34217, утонуло — 124500 человек». Ці цифри доводять, що алкоголь є страшним убивцею, від якого гине людей більше, ніж від справжніх злочинців, звірів, блискавок та пожеж разом взятих. Яким чином ситуація змінилась в наш час? На сьогодні рівень споживання алкоголю в Україні є одним із найвищих у світі і становить близько 12-13 літрів абсолютного спирту на душу населення за рік (неофіційна статистика повідомляє про 20). Україна стала абсолютним лідером у списку найшвидше зростаючих ринків за обсягами продажу алкогольної продукції. У той час, як в 2007 році глобальний алкогольний ринок виріс на 6%, показник росту вітчизняного ринку склав 43%. Понад 40 тис. українців щороку помирають від надмірного вживання алкоголю. Це близько 8 тис. отруєнь, ще 8 тис. кардіопатій, а також інші захворювання та нещасні випадки, пов’язані із вживанням алкоголю. Більш як 700 тис. наших співвітчизників мають офіційно зареєстровану в медичних установах алкогольну залежність, реально - значно більше. За останні 10 років кількість осіб, що знаходяться в залежності тільки від пива, зросла в 10-12 разів. Загальна кількість зареєстрованих осіб з алкогольними проблемами на кінець 2008 року в м. Києві становила близько 19 тис. осіб. Більше 80% з них – люди працездатного віку (від 25 до 55 років). За даними кафедри психіатрії Національної медичної академії післядипломної освіти ім. Шупика в Україні 30% чоловіків віком від 25 до 50 років залежні від алкоголю. Пияцтво та алкоголізм завдають великої економічної, соціальної та моральної шкоди суспільству. Люди, які зловживають алкоголем, більше хворіють, допускають брак в роботі. Через провину нетверезих водіїв все частіше трапляються дорожньо-транспортні пригоди (72,5%). І це загальносвітова тенденція: за даними ВООЗ, більш ніж 50% травматизму на автомобільних шляхах пов’язано із вживанням алкоголю. Щорічно в світі на дорогах гине 250 тис. людей, крім того, 10 мільйонів отримують травми, після яких лишаються інвалідами. Доведено, що вживання 25 г горілки призводить до того, що досвідчені водії починають пропускати дорожні знаки. Кухоль пива, випитий шофером перед виїздом, збільшує кількість аварій в 7 разів, 50 г горілки – в 30 разів, 200 г – в 130 разів. Ці дані говорять про те, що жодної допустимої концентрації спирту в крові, яка нібито не чинить істотного впливу на частоту аварій на транспорті, просто не існує. В залежності від кількості вжитого алкоголю швидкість реакції на зовнішні подразники уповільнюється на 0,3 – 0,7 сек. Якщо автомобіль їде зі швидкістю 60 км на годину, нетверезий водій зреагує тільки тоді, коли помітить перепону на відстані не більше 10 м, при цьому машина за секунду проїде 16,6 м. Доведено, що одна чарка горілки викликає порушення зорового та слухового сприйняття, спотворює глибинний зір, який дозволяє людині правильно визначати відстань між предметами. Зоровий аналізатор водія-алкоголіка сприймає більш вузький сектор простору, зіниця не скорочується під дією світла, предмети подвоюються і розрізняються нечітко, поступово втрачається сприйняття кольорів. Червоний та зелений кольори спочатку здаються темними, а потім можуть сприйматись як сірі. В подальшому страждає стереоскопічність зору. Після вживання навіть невеликих доз алкоголю функції вищих відділів головного мозку приходять до норми тільки через 18 - 20 днів, тому до нещасного випадку може призвести і «доза», прийнята за кілька днів до сумної події. При систематичному вживанні алкоголю змінюється характер психічних реакцій людини. Втрачається здатність до швидкої оцінки складності ситуацій, виникає схильність до вибору більш простих рішень. І це стосується не тільки ситуації на дорогах – 20% побутового і 46% вуличного травматизму також на сумлінні «зеленого змія». Якщо п’яниця не потрапить в автомобільну катастрофу, то обов’язково стане жертвою того чи іншого захворювання, стане учасником п’яної бійки або будь-яким іншим способом скоротить своє життя приблизно на 20 років. Народ України стрімко наркотизується і самознищується і надії, що цей процес зупиниться або принаймні сповільниться сам по собі — безпідставні. Саме тому медичні працівники мають вести активну профілактичну та лікувальну роботу, пропагувати здоровий спосіб життя, координуючи свої зусилля з педагогами та представниками інших установ та громадських організацій.

