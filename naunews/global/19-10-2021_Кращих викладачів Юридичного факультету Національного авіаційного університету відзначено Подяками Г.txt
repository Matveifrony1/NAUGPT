Заголовок: Кращих викладачів Юридичного факультету Національного авіаційного університету відзначено Подяками Голови Київської обласної ради
Дата: 19/10/2021
URL: https://nau.edu.ua/ua/news/2021/10/krashchih-vikladachiv-yuridichnogo-fakultetu-natsionalnogo-aviatsiynogo-universitetu-vidznacheno-podyakami-golovi-kiivskoi-oblasnoi-radi.html
==================================================

Нещодавно, на Юридичному факультеті (ЮФ) Національного авіаційного університету урочисто відзначили День юриста і 20-ту річницю створення факультету.
На урочистості завітала депутат Київської обласної ради Галина Єрко, яка від імені першого заступника Голови Ярослава Добрянського привітала присутніх із визначною подією та побажала наснаги, невичерпної енергії, плідної праці, успіхів у благородній справі – підготовці майбутнього покоління юристів.
«Юридичний факультет Національного авіаційного університету – це навчальний підрозділ, який не має аналогів в Україні та визнаний за її межами, адже він здійснює підготовку фахівців в галузі авіації та космонавтики. Студенти факультету є конкурентоспроможними на ринку праці. Свідченням цього є працевлаштування випускників у Міністерстві інфраструктури України, Державній авіаційній службі України, Національному космічному агентстві України, Міжнародному аеропорті «Бориспіль», Міжнародному аеропорті «Київ» імені Ігоря Сікорського тощо. Нехай Ваш високий професіоналізм, продуктивність, злагоджені дії, відповідальність, ентузіазм, цілеспрямованість та високі амбіції завжди будуть винагородженні величезними науковими здобутками!» - зазначила Галина Єрко.
За успіхи в розвитку юридичної науки, освіти, практичного застосування права, особистий внесок у розбудову правової держави, зміцнення законності, правопорядку, сумлінну працю, високий професіоналізм, відданість професії та з нагоди Дня юриста, депутат Київської обласної ради нагородила Подякою науково-педагогічних працівників Юридичного факультету:
- Гусар Ольгу Анатоліївну, завідувача кафедри конституційного і адміністративного права, к.ю.н., доцента;
- Грабовську Ганну Миронівну, доцента кафедри цивільного права і процесу, к.ю.н., доцента.