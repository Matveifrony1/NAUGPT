Заголовок: Суддя Київського апеляційного суду провела майстер-клас для студентів-правників НАУ
Дата: 02/05/2022
URL: https://nau.edu.ua/ua/news/2022/5/suddya-kiivskogo-apelyatsiynogo-sudu-provela-mayster-klas-dlya-studentiv-pravnikiv-nau.html
==================================================

27 квітня в онлайн-форматі відбувся майстер-клас судді Київського апеляційного суду Галини Мостової для студентів освітнього ступеня магістр Юридичного факультету (ЮФ) Національного авіаційного університету.
Темою заходу було обрано особливості укладання електронних договорів та судова практика по даній темі.
«При розгляді справ в суді виникають проблеми, пов’язані з допустимістю електронного договору, як доказу, та однак, пропозиція укласти договір в електронній формі в українських реаліях у більшості випадків викликає здивування та неприйняття. Поняття електронного договору (договору в електронній формі) донині залишається чужим. На практиці часто виникають проблеми, пов’язані з труднощами розуміння того, чим насправді є договір, укладений в електронній формі, а також чим такий договір відрізняється від договору, укладеного у письмовій формі, відсканованого та надісланого контрагенту за допомогою електронної пошти. Проблематика е-договорів породжує низку запитань. Яку юридичну силу мають такі договори? Яке їх доказове значення у випадку виникнення спорів між їх сторонами? Як українські суди мають розцінювати е-договори?» - зазначила суддя.
Галина Мостова також поділилася зі студентами досвідом своєї практичної діяльності щодо розгляду справ у сфері цивільного права, підкресливши, що одним із головних факторів у роботі судді є індивідуальний підхід до кожної справи. Саме цей принцип є визначальним у роботі органів судової гілки влади.
Підбиваючи підсумки зустрічі, учасники заходу дійшли висновку про необхідність подальшого підвищення рівня правової обізнаності щодо захисту прав осіб у разі їх порушення та виховання у суспільстві культури поваги до права загалом.