Заголовок: НАУ взяв участь у святкуванні Міжнародного дня студентського спорту
Дата: 22/09/2017
URL: https://nau.edu.ua/ua/news/2017/9/den-sportu-studentiv-vsogo-svitu.html
==================================================

20 вересня світова спільнота відзначає Міжнародний день студентського спорту, який був започаткований ЮНЕСКО. До святкувань долучився і Національний авіаційний університет. У цей день у спортивній залі Національного університету фізичного виховання і спорту України відбулися різноманітні спортивні заходи, у яких взяли участь студенти й викладачі НН АКІ, НН ГМІ, НН ІЕМ, НН ІКІТ, НН ІІДС НАУ   та представники
НСОЦ
, а також студенти з інших ВНЗ столиці.
Багатотисячну молодіжну аудиторію привітали заступник Міністра освіти і науки України Роман Греба, заступник Міністра молоді і спорту України Микола Мовчан, віце-президент Національного олімпійського комітету Валерій Борзов, президент Спортивного комітету України Ілля Шевляк, президент Спортивної студентської спілки України Євгеній Імас і голова Комітету з фізичного виховання та спорту МОН України Вадим Стеценко.
Упродовж двох годин студенти демонстрували свої найкращі вміння у різних видах спорту, брали участь у конкурсах та спеціальних вікторинах. Також відбулася церемонія вшанування студентів НУФВСУ, які стали чемпіонами та призерами 29-ї Всесвітньої літньої Універсіади.
Потім розпочався флешмоб, присвячений 22-м українським університетам, студенти яких стали чемпіонами і призерами Тайбейської Універсіади. У його рамках усі присутні віджималися від підлоги.
У цей самий час з метою всебічного і показового святкування студенти та викладачі кафедри ФВСП НН ГМІ долучилися до флешмобу дистанційно – у стінах Спорткомплексу НАУ. А ввечері того ж дня тут було проведено День відкритих дверей, під час якого усі бажаючі мали змогу відвідати відкриті тренування з боксу, кікбоксингу, тайського боксу, альпінізму та скелелазіння, ушу, аеробіки та фітнесу.