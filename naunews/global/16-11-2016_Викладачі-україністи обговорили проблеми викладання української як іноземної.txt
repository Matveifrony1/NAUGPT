Заголовок: Викладачі-україністи обговорили проблеми викладання української як іноземної
Дата: 16/11/2016
URL: https://nau.edu.ua/ua/news/2016/11/vikladachi-ukrainisti-obgovorili-problemi-vikladannya-ukrainskoi-yak-inozemnoi.html
==================================================

9-10 листопада 2016 року у Львові відбулася IV Міжнародна науково-практична конференція «Українська мова у світі», на якій обговорювалися проблеми викладання української мови як іноземної.
Ініціатором проведення цього заходу виступив Міжнародний інститут освіти, культури та зв’язків з діаспорою Національного університету «Львівська політехніка». Співорганізаторами стали Міністерство освіти і науки України, Національний університет «Львівська політехніка», Підкомітет з питань регіонального та транскордонного співробітництва між Україною та країнами ЄС Комітету Верховної Ради України з питань європейської інтеграції, Кафедра польської мови як іноземної Ягеллонського університету, Світовий Конгрес Українців, Наукове Товариство ім. Т. Шевченка (Нью-Йорк). Загалом у роботі конференції взяли участь представники 110 викладачів із 13 країн світу: Австралії, Болгарії, Великобританії, Іспанії, Італії, Канади, Кореї, Німеччини, Норвегії, Польщі, Російської Федерації, США, а також із різних регіонів України. Серед учасників конференції – 44 кандидати наук, 10 докторів наук.
Національний авіаційний університет представляли канд. філол. наук, доцент Ірина Жогіна та старший викладач Олена Гончаренко, співробітники кафедри філологічних та природничих дисциплін факультету по роботі з іноземними студентами.
Конференція ухвалила звернення до Міністерства освіти і науки України щодо надання державним вищим навчальним закладам України права самостійно ухвалювати рішення щодо документів іноземних вступників про попередню освіту та вважати підготовчі відділення для іноземних громадян, що забезпечують мовну, навчальну й культурну адаптацію іноземців в Україні, невід’ємним і обов’язковим етапом підготовки фахівців для зарубіжжя.