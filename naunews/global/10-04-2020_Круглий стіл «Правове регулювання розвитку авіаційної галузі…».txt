Заголовок: Круглий стіл «Правове регулювання розвитку авіаційної галузі…»
Дата: 10/04/2020
URL: https://nau.edu.ua/ua/news/2020/kopiya-berezen/krugliy-stil-pravove-regulyuvannya-rozvitku-aviatsiynoi-galuzi….html
==================================================

Кафедра господарського, повітряного та космічного права Юридичного факультету провела в режимі відеоконференції науково-методичний круглий стіл «Правове регулювання розвитку авіаційної галузі на міжнародному та національному рівнях в умовах глобалізаційних процесів».
У роботі  науково-методичного круглого столу взяли участь представники провідних освітніх закладів України. Декан факультету Ірина Сопілко привітала учасників та побажала плідної наукової дискусії.
Професор кафедри фінансових розслідувань Факультету підготовки, перепідготовки та підвищення кваліфікації працівників податкової міліції Університету державної фіскальної служби України Віталій Гриценко розповів про сучасний стан правового регулювання розвитку авіаційної галузі на міжнародному та національному рівнях в умовах глобалізаційних процесів.
Професор кафедри адміністративного, фінансового та інформаційного права Київського національного торговельно-економічного університету Ніна Дараганова виступила з доповіддю про вплив глобалізаційних процесів на розвиток інституту дисциплінарної відповідальності в цивільній авіації України.
Завідувач кафедри загальноправових дисциплін Інституту управління і права Національного юридичного університету імені Ярослава Мудрого Надія Кудерська  окреслила проблеми контролю за дотриманням порядку та правил використання повітряного простору України.
Директор Інституту міжнародних відносин Київського міжнародного університету Олена Чернецька  розкрила особливості та основні напрями державної політики в сфері повітряного транспорту в Україні.
Професор кафедри інтелектуальної власності та цивільно-правових дисциплін Київського інституту інтелектуальної власності та права Національного університету «Одеська юридична академія» Роман Шишка звернув увагу на прояви концепту безпеки в цивільній авіації.
Доцент кафедри державно-правових та галузевих правових дисциплін Київського університету права НАН України Юлія Кабенок розповіла про стан та перспективи розвитку безпілотних літальних апаратів в Україні.
З доповідями виступили представники Національного технічного університету України «Київський політехнічний інститут імені Ігоря Сікорського»: доцент кафедри авіа- та ракетобудування Інституту аерокосмічних технологій Олександр Мариношенко зосередив свою увагу на правовому регулюванні застосування безпілотних авіаційних комплексів для задач промислово-екологічного моніторингу, а доцент кафедри господарського та адміністративного права факультету соціології і права Світлана Подоляк зупинилася на діяльності суб'єктів господарювання авіаційної галузі в період оголошення надзвичайної ситуації.
Участь у круглому столі взяли також науково-педагогічні працівники кафедри господарського, повітряного та космічного права ЮФ. Під час виступу доцент Ірина Похиленко зосередила увагу на забезпеченні дозвільного порядку використання повітряного простору України. Професор Валентина Козирєва розкрила проблеми та перспективи розвитку ринку пасажирських авіаційних перевезень в Україні. Доцент Наталія Жмур акцентувала увагу присутніх на впливі глобалізаційних процесів на взаємодію норм міжнародного і національного повітряного права. Виступ доцента Лариси Мілімко був присвячений правовому регулюванні вирішення спорів, що випливають з актів незаконного втручання в діяльність цивільної авіації. Старший викладач кафедри Інна Поліщук розповіла про особливості міжнародно-правового регулювання інформаційно-комунікаційних стандартів в галузі авіації.
Під час обговорення визначено перспективні напрями наукових досліджень з даної проблематики. Матеріали круглого столу сприятимуть розробці проєктів змін та доповнень до чинних нормативно-правових актів України у авіаційній галузі.