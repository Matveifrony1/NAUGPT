Заголовок: НА ЮФ НАУ пройшов семінар «Інформаційна культура та компетентність особистості в умовах сьогодення»
Дата: 02/05/2023
URL: https://nau.edu.ua/ua/news/2023/5/na-yuf-nau-proyshov-seminar-informatsiyna-kultura-ta-kompetentnist-osobistosti-v-umovah-sogodennya.html
==================================================

25 квітня 2023 року на Юридичному факультеті відбувся методичний семінар наставників та старост академічних груп на тему «Інформаційна культура та компетентність особистості в умовах сьогодення».
У роботі заходу взяли участь: декан Володимир Нікітін, заступник декана з навчально-організаційної роботи Ніна Троцюк, завідувач кафедри теорії та історії держави і права, старший наставник Олена Макеєва, інспектор Державної прикордонної служби України, сержант Головного центру підготовки особового складу імені генерал-майора Ігоря Момота, журналіст Світлана Келип, наставники та старости груп.
«Одним із головних завдань інформаційного суспільства є розвиток інформаційної культури особистості, зокрема, створення такого середовища освіти, яке стимулювало б процес пізнання та накопичення сучасних знань. Сьогодні ми маємо формувати у здобувачів освіти уміння користуватися інформаційно-комунікативними технологіями та засобами зв’язку, здійснювати пошук та опрацювання необхідної правової інформації», наголосив декан Володимир Нікітін, відкриваючи захід.
Під час методичного семінару розглянуті питання: зміст інформаційної культури та інформаційної грамотності; інформаційна компетентність особистості в умовах сьогодення; інформаційна етика як необхідний елемент інформаційної культури особистості; правова комунікація як чинник формування інформаційної культури; роль медіаосвіти у правовому та патріотичному вихованні студентів; проблеми цифрової трансформації освітнього процесу в Україні.
Особливу актуальність мав виступ інспектора Державної прикордонної служби України Світлани Келип, захисниці України, яка розкрила практичні аспекти трансформації українського медіапростору в умовах повномасштабної війни з російською федерацією, надала практичні поради присутнім щодо дотримання інформаційної гігієни та порекомендувала ефективні шляхи протидії ворожій дезінформації, фейкам і наративам.
Підбиваючи підсумки заходу, завідувач кафедри теорії та історії держави і права, старший наставник ЮФ Олена Макеєва зазначила, що швидкий розвиток інформаційно-комунікаційних технологій нагально потребує ґрунтовної підготовки здобувачів освіти до вмілого і безпечного користування ними. Щоб досягти високого рівня інформаційної культури, потрібно не лише знати, а й уміти самостійно знаходити правову інформацію та аналізувати її. Це і стане основою для формування інформаційної культури особистості, сформує вміння працювати з різними видами правової інформації.