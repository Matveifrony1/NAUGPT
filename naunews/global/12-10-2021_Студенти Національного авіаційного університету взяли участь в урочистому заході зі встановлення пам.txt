Заголовок: Студенти Національного авіаційного університету взяли участь в урочистому заході зі встановлення пам'ятного знаку – каменю спотикання Г.К. Бріфу
Дата: 12/10/2021
URL: https://nau.edu.ua/ua/news/2021/10/studenti-natsionalnogo-aviatsiynogo-universitetu-vzyali-uchast-v-urochistomu-zahodi-zi-vstanovlennya-pamyatnogo-znaku-–-kamenyu-spotikannya-gk-brifu.html
==================================================

Старша викладачка кафедри соціології та політології Факультету лінгвістики та соціальних комунікацій (ФЛСК) Національного авіаційного університету Грищенко Неля Іванівна організувала міжвузівську ініціативу до проекту вшанування пам’яті 80-річниці трагедії Бабиного Яру «Один камінь, одне життя - 80 каменів спотикання для Києва» Українського центру вивчення історії Голокосту, Посольства Федеративної Республіки Німеччини в Києві та Київської міської державної адміністрації.
Камені спотикання – це відомий міжнародний художній та комемораційний проект, покликаний вшанувати пам'ять і нагадати людям про долі жертв нацизму у період із 1933 по 1945 рік. Ідейним натхненником і організатором встановлення каменів спотикання є художник і архітектор Гюнтер Демінг. Перший камінь ним був закладений у 1992 році в м. Кельн (Німеччина) перед ратушею в пам'ять про п'ятидесяту річницю депортації Кельнських сінті та ромів. Акція привернула увагу спільноти, а подібні невеликі меморіали (у формі табличок розміром десять на десять сантиметрів) з іменами, датами життя та іншими відомостями про жертву, тепер вмуровані в бруківки багатьох європейських міст. Встановлення «каменів спотикання» відбувається за принципом «Одна жертва – один камінь».
За результатами дослідної роботи студентів кафедри соціології та політології ФЛСК НАУ, спільно зі студентами кафедри хімії і хімічної технології Факультету екологічної безпеки, інженерії та технологій (ФЕБІТ) НАУ та Фахового коледжу Київського міжнародного університету, було встановлено обставини життя та загибелі викладача, завідувача виробничо-методичним сектором, виконувача обов'язків заступника директора з навчальної частини Київського політехнічного інституту (КПІ) Бріфа Георгія Карловича.
8 жовтня, в рамках проекту «Один камінь, одне життя - 80 каменів спотикання для Києва», відбувся урочистий захід зі встановлення пам'ятного знаку – каменю спотикання Г.К. Бріфу.
У встановленні взяли участь:
- Катаріна Шаупп-Карманн, керівниця відділу культури Посольства Німеччини в Києві;
- Віталій Бобров, керівник освітніх програм «Українського центру вивчення історії Голокосту»;
- Олександр Смик, перший заступник голови Солом'янської районної в місті Києві державної адміністрації;
- адміністрація, викладачі та студенти Національного авіаційного університету та Національного технічного університету України «Київський політехнічний інститут імені Ігоря Сікорського».