Заголовок: Із сумом повідомляємо, що пішов з життя  Перший проректор з науково-педагогічної роботи Національної академії керівних кадрів культури та мистецтв –  Іванов Сергій Віталійович
Дата: 09/03/2021
URL: https://nau.edu.ua/ua/news/2021/3/iz-sumom-povidomlyaemo-shcho-pishov-z-zhittya-pershiy-prorektor-z-naukovo-pedagogichnoi-roboti-natsionalnoi-akademii-kerivnih-kadriv-kulturi-ta-mistetstv-–-ivanov-sergiy-vitaliyovich.html
==================================================

Із сумом повідомляємо, що пішов з життя  Перший проректор з науково-педагогічної роботи Національної академії керівних кадрів культури та мистецтв, доктор хімічних наук, професор, заслужений діяч науки і техніки України, людина, яка багато років свого життя присвятила
НАУ – Іванов Сергій Віталійович.
Життєвий шлях Сергія Віталійовича був сповнений перемогами й здобутками, він був взірцем для наслідування молодших колег. Його невтомна праця неодноразово була відзначена на високому рівні почесними нагородами. Сергій Віталійович - лауреат Державної премії в галузі науки і техніки та Республіканської премії ім. М. Островського в галузі науки і техніки, отримав президентську відзнаку – орден «За заслуги» III ступеня.
Народився 20 серпня 1958 року в місті Конотоп Сумської області. У 1981 році закінчив хіміко-технологічний факультет Київського політехнічного інституту за спеціальністю «Технологія електрохімічних виробництв».
Працював в Інституті загальної та неорганічної хімії імені Володимира Вернадського АН УРСР, де з 1981-1996 р. пройшов шлях від інженера до вченого секретаря Науково-організаційного відділу Президії HAH України. У 1986 р. захистив дисертацію «Використання нестехіометричних сполук, одержаних електрохімічним методом, як електродних матеріалів» на здобуття наукового ступеня кандидата хімічних наук за спеціальністю «Електрохімія», 1995 р. захистив дисертацію на здобуття наукового ступеня доктора хімічних наук за спеціальностями «Хімія поверхні» та «Електрохімія».
Наукові дослідження Сергія Віталійовича Іванова (загалом понад 250 праць) спрямовані переважно на дослідження проблем теорії і практики електродних процесів, які відбуваються на межі розподілу провідників I і II роду.
З 1996 р. по 2000 р. працював заступником голови Вищої атестаційної комісії України, був членом президії Вищої атестаційної комісії України. Одночасно (1997–2000 роки) – професором кафедри неорганічної хімії Національного технічного університету України «Київський політехнічний інститут».
З 2000 по 2010 Сергій Віталійович Іванов присвятив Національному авіаційному університету. Працював завідувачем кафедри хімії і хімічної технології, деканом факультету аеропортів, директором Інституту транспортних технологій, проректором.
У 2014 році обійняв посаду Першого проректора з науково-педагогічної роботи НАКККіМ.
За всі роки своєї роботи користувався повагою співробітників, його виняткова інтелігентність та непересічні риси характеру слугували прикладом для всіх, хто був поруч.
Колектив Національного авіаційного університету висловлює щирі співчуття всім, хто знав Іванова Сергія Віталійовича, – його рідним, близьким, колегам,  друзям й однодумцям.  Його світлий образ  назавжди залишиться в наших серцях.