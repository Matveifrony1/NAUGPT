Заголовок: Віктор Карпов - лауреат престижної премії імені Платона Білецького
Дата: 11/01/2021
URL: https://nau.edu.ua/ua/news/2021/1/viktor-karpov-laureat-prestizhnoi-premii-imeni-platona-biletskogo.html
==================================================

У переддень Різдва Христового в художній галереї «Митець» Національної спілки художників України відбулась церемонія нагородження лауреатів премії імені Платона Білецького. Премія названа на честь відомого вченого, члена-кореспондента Національної академії наук України, дійсного члена Національної академії мистецтв України, професора Національної  академії образотворчого мистецтва і архітектури Платона Білецького.
За вагомий внесок у розвиток мистецтва в творчій секції «Критика та мистецтвознавство» лауреатом престижної премії став відомий український мистецтвознавець Віктор Карпов, доктор історичних наук, в. о. декана факультету архітектури, будівництва та дизайну Національного авіаційного університету.
Серед наукових праць Віктора Карпова у 2020 році монографії, навчальні посібники, фахові статті з теорії нейроарту та антропології мистецтва, формування мистецьких колекцій та їх оцінки, з підготовки та атестації фахівців реставрації. Книжки і статті у періодичних виданнях, які вийшли з під пера Віктора Карпова, отримали найвищу оцінку колег.
Вітаємо в. о. декана факультету архітектури, будівництва та дизайну Національного авіаційного університету Віктора Карпова з почесною відзнакою, бажаємо нових досягнень у мистецькій, освітній та науковій діяльності!