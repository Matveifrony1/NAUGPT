Заголовок: Підсумки візиту делегації НАУ до КНР та участі у Світовому конгресі безпілотної авіації
Дата: 26/06/2019
URL: https://nau.edu.ua/ua/news/2019/6/pidsumki-vizitu-delegatsii-nau-do-knr-ta-uchasti-u-vsesvitnomu-kongresi-bezpilotnoi-aviatsii.html
==================================================

На 3-му Світовому конгресі безпілотної авіації  у місті Шеньчжень (КНР) представники НАУ виголосили доповіді на різних секціях: ректор Володимир Ісаєнко – «Реалізація нових стратегій ІКАО з підготовки авіаційних спеціалістів України на основі компетентністного підходу», начальник відділу міжнародних зв’язків Олександр Іванов – «Питання розвитку українських безпілотних літальних апаратів на світовому ринку» та старший науковий співробітник науково-дослідної частини НАУ Наталія Кузьменко – «Застосування штучного інтелекту в дистанційно керованих повітряних системах».
В рамках Конгресу підписано угоди: з Федерацією БПЛА про відкриття представництва федерації на базі НАУ; з народним урядом міста Шифан провінції Сичуань щодо спільної діяльності в галузі авіаційної освіти;  з керівництвом Шеньчженьського представництва компанії «Китайські Південні Авіалінії».
Проведено переговори з керівництвом «Хайнань айрлайнз»; представниками Шеньчженського відділення технологічного університету міста Харбін; керівництвом торгово-промислової   палати міста Шеньчжень про створення спільних авіаційних програм на базі Шеньчженського технологічного університету. Також ректор НАУ провів зустріч з президентом поліцейської академії міста Лангфан провінції Хубей щодо спільних програм підготовки операторів БПЛА.
Експозицію університету, зокрема, розробки Науково-виробничий центр безпілотної авіації НАУ «Віраж», було представлено на Міжнародній виставці «Shenzhen International UAV Expo-2019».
Результатами участі у виставці стала співпраця з представництвами Всесвітньої федерації безпілотної авіації (UAV). Зокрема, представники  Австралії зацікавились безпілотником «Кубок» виробництва НВЦБА «Віраж», Нідерландів – системою відеоспостереження, Тайланду – інфраструктурою URBAN U-space, Філіппін – використання методу відновлення втрачених даних при функціонуванні БПЛА, Фінляндії – питанням кібербезпеки. З представниками Бельгії обговорили спільні програми з підготовки операторів БПЛА, а Туреччини – спільні програми підготовки 2х2  пілотів, операторів БПЛА та інженерів авіаційних двигунів.
За підсумками участі у Конгресі, Національний Авіаційний Університет, в особі ректора НАУ Володимира Ісаєнко, отримав почесну нагороду за вагомий вклад в розвиток безпілотної авіації.
Також делегація НАУ відвідала авіаремонтні підприємства міст Ченду та Шифан провінції Сичуань з метою налагодження співпраці.