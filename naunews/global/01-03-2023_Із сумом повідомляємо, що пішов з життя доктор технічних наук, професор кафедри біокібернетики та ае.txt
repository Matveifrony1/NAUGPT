Заголовок: Із сумом повідомляємо, що пішов з життя доктор технічних наук, професор кафедри біокібернетики та аерокосмічної медицини ФЕБІТ НАУ Кузовик В'ячеслав Данилович
Дата: 01/03/2023
URL: https://nau.edu.ua/ua/news/2023/3/iz-sumom-povidomlyaemo-shcho-pishov-z-zhittya-doktor-tehnichnih-nauk-profesor-kafedri-biokibernetiki-ta-aerokosmichnoi-meditsini-febit-nau-kuzovik-vyacheslav-danilovich.html
==================================================

28 лютого 2023 року на 78-му році після важкої хвороби пішов із життя доктор технічних наук, професор кафедри біокібернетики та аерокосмічної медицини ФЕБІТ НАУ Кузовик В'ячеслав Данилович.
В'ячеслав Данилович Кузовик народився 25 вересня 1945 р. в м. Київ. У 1969 р. закінчив Київський інститут інженерів цивільної авіації (нині НАУ). Після служби в лавах Радянської армії з 1973 р. працював в університеті на викладацькій роботі. У 1976 р. Кузовик В.В. захистив дисертацію на здобуття наукового ступеня кандидата технічних наук. У 1978 р. надане вчене звання доцента.
З 1978 по 1989 рр. працював доцентом кафедри. У 1989 році захистив дисертацію на здобуття наукового ступеня доктора технічних наук. У 1994 – 1998 рр. був завідувачем кафедри електрифікованих систем аеропортів, в період 1998 – 2003 рр. працював професором кафедри авіаційних приладів, вимірювальних систем і метрології.
У 2003 р. Кузовик В.В. заснував і очолив кафедру біокібернетики та аерокосмічної медицини, до 2021 р. працював на посаді завідувача кафедри, а потім – професора кафедри.
В'ячеслав Данилович – відомий науковець в галуззі біомедичної інженерії, засновник цього напрямку в університеті. Він є автором понад 200 наукових та науково-методичних праць у провідних вітчизняних та іноземних виданнях, авторських свідоцтв, підручників та навчальних посібників, що пов’язані з викладанням дисциплін біомедикотехнічного спрямування.
Під керівництвом Кузовика В.В. захищено 8 кандидатських дисертацій. За сприяння Вячеслава Даниловича набули розвитку такі пріоритетні напрямки досліджень як синтез технологічних процесів виробництва та експлуатації біомедичних комплексів, системи обслуговування і ремонту медичного обладнання, синтез комп’ютеризованих інформаційних систем, розвиток теорії управління організаціями тощо.
За багаторічну сумлінну працю, значний особистий внесок у зміцнення й розвиток біомедичної галузі, навчально-педагогічну та наукову діяльність Вячеслава Даниловича відзначено грамотами та подяками Міністерства освіти і науки України, Національного авіаційного університету.
У наших спогадах В'ячеслав Данилович залишиться мудрою, талановитою людиною, наставником, надійним другом.
Висловлюємо щирі співчуття рідним та близьким. Світла пам’ять.
Прощання з Кузовиком Вячеславом Даниловичем відбудеться 2 березня в м. Вишневе, вул. Машинобудівельників, 17, об 11 30 в приміщенні Храму Вознесіння Господня.