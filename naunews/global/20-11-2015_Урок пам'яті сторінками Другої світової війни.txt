Заголовок: Урок пам'яті: сторінками Другої світової війни
Дата: 20/11/2015
URL: https://nau.edu.ua/ua/news/2015/11/urok-pamyati-storinkami-drugoi-svitovoi-vijni.html
==================================================

17 листопада 2015 року, до Дня визволення Києва від фашистських загарбників, студенти академічних груп ПР-103, ПР-304 Навчально-наукового Юридичного інституту у супроводі наставників Марини Зеленової та Анни Омельченко відвідали Парк Вічної Слави та Національний музей Другої світової війни.
Студенти вшанували пам’ять загиблих у роки Другої світової війни, відвідавши Парк Вічної Слави, зокрема Меморіал Вічної Слави, що складається з обеліска Вічного вогню та Алеї Полеглих Героїв. Тут розташовані 34 могили воїнів, що загинули на фронтах війни.
У ході екскурсії майбутні правники ознайомилися з Меморіальним комплексом «Національний музей історії України у Другій світовій війні», що включає в себе: музей з монументом «Батьківщина-мати», головну площу з Алеєю міст-героїв і скульптурними композиціями «Форсування Дніпра» й «Передача зброї», галерею героїв фронту і тилу з бронзовими горельєфними композиціями, чашу «Вогонь Слави», виставку бойової техніки і озброєння, літак Лі-2 та гелікоптер Мі-24В. Головний експозиційний корпус музею - триповерхова споруда з площею перед нею, яка вміщує до 30 тисяч чоловік. Будівля музею є одночасно п'єдесталом для монумента «Батьківщина-мати» з листової нержавіючої сталі.
Такі заходи дають змогу відчути безперервний зв’язок з минулим, долучають до традиції берегти рідну землю.