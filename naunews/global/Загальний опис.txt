Заголовок:Загальний опис
Дата: ----------
URL: https://nau.edu.ua/ua/menu/quality/ects/zagalna-informatsiya/zagalniy-opis.html
==================================================
Загальний опис
 

Національний авіаційний університет – один з найпотужніших та найвідоміших авіаційних закладів вищої освіти, входить до числа найбільш авторитетних і відомих у всьому світі закладів вищої освіти авіаційного профілю.

 

Університет заснований у 1933 році як Київський авіаційний інститут. Як живий організм, він безперервно розвивався і змінювався. Змінювалася і його назва: Київський інститут цивільного повітряного флоту (1947), Київський інститут інженерів цивільної авіації (1965), Київський міжнародний університет цивільної авіації (1994), Національний авіаційний університет (2000).

 

Нині Національний авіаційний університет відповідно до викликів та вимог сьогодення вдосконалює освітню послугу та науково-дослідні робіти, розширює діапазон та підвищує ефективність співпраці з зарубіжними партнерами та міжнародними організаціями, провадить свою діяльність з урахуванням світових стандартів та найкращих практик.

 

У грудні 2018 року, разом з представниками понад 50 провідних авіаційних університетів світу Національний авіаційний університет підписав Угоду про створення Міжнародної асоціації авіаційної та аерокосмічної освіти (ALICANTO).

 

Одним з наших здобутків є відкриття Україно-китайського аерокосмічного інституту інноваційних технологій у місті Ханчжоу, КНР.

 

Університет переміг у конкурсі державних інвестиційних проектів та реалізовуватиме проект Міжнародного центру підготовки пілотів на базі НАУ.

 

За роки своєї діяльності Національний авіаційний університет підготував понад 170 тисяч фахівців з вищою освітою, близько чотирьох з половиною тисяч кандидатів та докторів наук для більш ніж 140 країн світу.

 

Сьогодні Національний авіаційний університет – це унікальний навчально-науковий технічний мегаполіс, до складу якого входять 89 кафедр, 66 навчальних лабораторій 21 навчально-наукова лабораторія, 10 факультетів, Навчально-науковий інститут неперервної освіти, Навчально-науковий інститут інноваційних освітніх технологій, Інститут новітніх технологій та лідерства, Інститут міжнародного співробітництва та освіти, Інститут ІСАО, три науково-дослідні інститути, сім коледжів, один ліцей, одна академія, одне вище професійне училище. Загальна площа 14 навчальних корпусів базового навчального закладу в Києві – 140 тис. кв. м., площа земельних ділянок університету – понад 90 га.

 

В університеті функціонують Європейський регіональний навчальний центр ІКАО з авіаційної безпеки та Європейський регіональний навчальний центр ІКАО по підготовці державних інспекторів з безпеки польотів та льотної придатності повітряних суден. Діяльність центрів спрямована на підвищення рівня безпеки цивільної авіації шляхом якісної стандартизованої підготовки відповідних категорій працівників авіаційних підрозділів, що підтверджується міжнародним сертифікатом. Центри сприяють підвищенню ролі та авторитету університету в міжнародній авіаційній практиці.

 

Високоякісну підготовку фахівців у поєднанні з активною науковою діяльністю забезпечують кваліфіковані науково-педагогічні працівники. В університеті за основним місцем роботи працюють 1292 науково-педагогічних працівника, серед них 136 докторів наук, професорів; 59 докторів наук, доцентів; 202 кандидатів наук, та 471 кандидатів наук, 410 працівник без наукового ступеня та вченого звання.

 

Чисельність науково-педагогічних працівників, які мають науковий ступінь та вчене звання, складає майже дві третини працівників, задіяних у освітньому процесі. Частка науково-педагогічних працівників вищої кваліфікації сягає 67,3% і є сталою протягом останніх років. Наразі в університеті працюють 1 член-кореспондент НАН України, 23 академіки державних галузевих академій наук України, 4 академіки та 26 член-кореспондентів Академії наук вищої школи України, 17 заслужених діячів науки і техніки України, 15 заслужених працівників освіти України, 3 заслужених юриста України, 2 заслужених працівники промисловості України, 1 заслужений економіст, 4 заслужених працівники транспорту, 1 заслужений винахідник, 1 заслужений машинобудівник, 1 заслужений метролог, 2 заслужених працівника культури, 1 заслужений працівник соціальної сфери, 1 заслужений працівник сільського господарства, 1 народний архітектор.

 

Університет забезпечує підготовку фахівців за 191 освітньо-професійною програмою за галузями знань: Культура і мистецтво, Гуманітарні науки, Соціальні та поведінкові науки, Журналістика, Управління та адміністрування, Право, Природничі науки, Математика та статистика, Інформаційні технології, Механічна інженерія, Електрична інженерія, Автоматизація та приладобудування, Хімічна та біоінженерія, Електроніка та телекомунікації, Виробництво та технології, Архітектура та будівництво, Соціальна робота, Сфера обслуговування, Цивільна безпека, Транспорт, Публічне адміністрування, Міжнародні відносини. В університеті навчається понад 16 тисяч студентів, серед яких іноземні громадяни із 37 країн світу. Кількість іноземних студентів основного навчання НАУ складає 776 осіб. Кількість іноземних студентів підготовчого відділення НАУ складає 142 особи. Загальна кількість іноземних студентів НАУ складає 918 осіб. (Джерела: 1. Іноземні студенти в Україні: статистичні дані, 2019 / Укл: О.О.Шаповалова, О.М.Белік. ДП «Український державний центр міжнародної освіти МОН України Київ, 2019 – 60 с. 2. www.studyinukraine.gov.ua)

 

Фундаментальні та прикладні наукові дослідження університету призвели до зосередження значного наукового, науково-технічного та інноваційного потенціалу. Для прискорення виходу університету в світові лідери науково-освітянського співтовариства в університеті створюються сучасні міжнародні дослідницькі кластери.

 

Стратегічними науковими напрямами визначено: Сучасні авіаційно-космічні технології; Інформаційні технології (Кібербезпека та Штучний інтелект); Екобіотехнології; Енергозберігаючі технології; Матеріалознавство. Ці напрями об’єднують факультети, навчально-дослідні інститути і центри, що здійснюють наукові дослідження та підготовку наукових кадрів вищої кваліфікації.

 

Наказом Міністерства освіти та науки України Національний авіаційний університет внесено до Державного реєстру наукових установ, яким надається державна підтримка. Свідоцтво про державну підтримку діє до 23 листопада 2022 року.

 

Національний авіаційний університет бере участь у реалізації методики проведення державної атестації закладів вищої освіти в частині провадження ними наукової (науково-технічної) діяльності.

 

Кампус університету складається з 11 гуртожитків, Центру культури та мистецтв, бази відпочинку та оздоровчого комплексу, санаторію-профілакторію, Авіаційного медичного центру. Потужний спортивний комплекс університет включає: стадіон, легкоатлетичний манеж, спортивні зали та майданчики, Яхт-клуб. Концертний зал Центру культури та мистецтв університету визнано одним з найкращих в місті Києві.

 

На базі університету створено та активно функціонує Навчально-науковий центр «Державний музей авіації» – перший в нашій державі діючий навчально-науково-технічний комплекс, результати діяльності якого набули загальнодержавного і міжнародного значення у справі збереження та популяризації досягнень вітчизняної авіаційної науки і техніки, а також підготовки та підвищенні кваліфікації фахівців. За обсягом експозиції та унікальністю представлених експонатів Державний музей авіації України входить до четвірки  найбільш визнаних музеїв авіації світу, серед яких Національний музей авіації та космонавтики у Вашингтоні (США), Національний музей авіації у Ля-Бурже (Франція), Музей авіації «Даксфорд» (Велика Британія).

 

Навчальною лабораторією університету є унікальний ангар повітряних суден різних типів і призначення. У освітньому процесі використовуються натурні зразки авіаційної техніки: 75 повітряних суден, 42 авіадвигуна, три комплексних тренажери літаків, 12 наземних радіоелектронних комплексів зв’язку, навігації та спостереження.

 

Університет має потужну, сучасну науково-технічну бібліотеку, фонд якої становить понад двох мільйонів примірників наукової, навчально-методичної та художньої літератури.

 

В університеті успішно реалізується та розвивається проект, в рамках якого навчання студентів здійснюється виключно англійською мовою.

 

Система забезпечення якості вищої освіти та освітньої діяльності, яка базується на принципах, викладених у «Стандартах і рекомендаціях щодо забезпечення якості в Європейському просторі вищої освіти» Європейської асоціації із забезпечення якості вищої освіти, а також система менеджменту якості, що базується на вимогах міжнародних стандартів ІSO серії 9001, є дієвим підґрунтям удосконалення освітньої та наукової діяльності та підвищення якості підготовки фахівців в університеті.

 

Університет на сьогодні є потужним центром з підготовки кваліфікованих інженерів та наукових кадрів для цивільної авіації та споріднених галузей, місією якого є гідний внесок у розвиток суспільства на національному та міжнародному рівнях через генерацію нових знань та інноваційних ідей на основі інтеграції та інтернаціоналізації освіти, досліджень і практики, надання високоякісних освітніх та науково-дослідних послуг громадянам України та громадянам інших країн.

 

Ми багаті на таланти, щирі в любові до студентів, сповнені енергії для сьогочасних і майбутніх трудових злетів. Нам під силу тримати високий рівень вітчизняної цивільної авіації та примножити славу української науки ‒ тому наш девіз:

 

VIVERE!  VINCERE!  CREARE!  (Жити! Творити! Перемагати!).