Заголовок: СПІВРОБІТНИЦТВО МІЖ ОСВІТОЮ ТА БІЗНЕСОМ
Дата: 17/07/2017
URL: https://nau.edu.ua/ua/news/2017/7/spivrobitnicztvo-mizh-osvitoyu-ta-biznesom.html
==================================================

14 липня 2017 року в Національному авіаційному університеті був підписаний Меморандум про співробітництво між Публічним акціонерним товариством «Державний ощадний банк України», Національним авіаційним університетом та Представництвом «Мастеркард Юроп СА» в Україні.
Сторони мають на меті реалізувати проект із впровадження в НАУ багатофункціональної безконтактної платіжної картки Mastercard від Ощадбанку, що стане універсальним інструментом для розрахунків, контролю доступу на територію, а також ідентифікатором для користування низкою сервісів для студентів навчального закладу.
«Цей проект надасть можливість модернізувати IT інфраструктуру університету, створити автоматизовану систему управління навчальним процесом та надасть можливість викладачам, студентам отримувати зарплатні та студентські виплати, використовувати нові розробки Mastercard і ПАТ «Державний ощадний банк України», — сказав в.о. ректора Володимир Ісаєнко.
«Цю подію можна вважати знаковою, — зазначив заступник Міністра освіти і науки України Роман Греба, який теж був присутній при підписанні Меморандуму, — адже співробітництво між освітою та бізнесом є дуже важливою складовою успішного розвитку суспільства. — Сьогодні ми зробили ще один крок на шляху інноваційного розвитку нашої країни».
«Понад два роки компанія Mastercard впроваджує інноваційні рішення з великим соціальним значенням у міську інфраструктуру: громадський і приватний транспорт, сферу сімейного дозвілля. Підписання Меморандуму — наступний крок назустріч розумному місту зі зручними, швидкими та безпечними розрахунками — відтепер і в університеті. Ми раді, що студенти НАУ зможуть отримати універсальний інструмент для розрахунків будь-де: на території навчального закладу, у магазинах та кафе, громадському транспорті», — відзначила Віра Платонова, генеральний директор представництва Mastercard в Україні, Молдові, Грузії та країнах Центральної Азії.
«Інновації — стійкий тренд, який Ощадбанк впроваджує в усіх сферах життя. Маємо масштабні проекти безконтактного розрахунку у столичному метро, швидкісному трамваї, фунікулері, а також у торговельних та розважальних закладах по всій Україні. Відтепер разом з партнерами працюємо і у вишах — запускаємо проект «Розумний Університет». Він надасть студентам та викладачам нові можливості використання сучасних електронних технологій, зокрема банківських продуктів та сервісів. Наше завдання — забезпечити фінансову грамотність молоді, навчити її і показати, що користуватись інноваційними платіжними інструментами вигідно, бо це насамперед економія часу, зручність, надійність, а головне — безпека», — прокоментував цю подію голова правління Ощадбанку Андрій Пишний.