Заголовок: «Закрита» конференція з системного моделювання
Дата: 31/10/2014
URL: https://nau.edu.ua/ua/news/2014/10/zakrita-konferencziya-z-sistemnogo-modelyuvannya.html
==================================================

В жовтні 2014 року в місті Запоріжжя в готельному комплексі «Пектораль» на славетному острові Хортиця відбулася конференція системних дизайнерів TERRA INCOGNITA. Вона була організована центром системного моделювання «Майстер» (м. Запоріжжя) під керівництвом Олександра Зелінського. Особливістю даного заходу був його «закритий» формат. Учасниками були випускники різних років Розвиваючого курсу з системного моделювання та Школи майстерності центру «Майстер». Серед них - викладач кафедри авіаційної психології Гуманітарного інституту, співорганізатор студентського клубу практичної психології «Інсайт» при кафедрі авіаційної психології Ольга Сапельнік та співробітник кафедри авіаційної психології за сумісництвом, асистент кафедри загальної психології Київського національного університету імені Тараса Шевченка Наталія Погорільська.
Метою конференції було створення простору для обміну досвідом та ідеями щодо перспектив використання авторського методу Олександра Зелінського. Основна увага учасників була сфокусована на можливостях удосконалення існуючих технологій роботи з різноманітними запитами клієнтів-замовників психологічних послуг за допомогою системного моделювання як інструменту, що надає низку цікавих можливостей для аналізу властивостей системних об’єктів, зокрема різноманітних соціальних систем.