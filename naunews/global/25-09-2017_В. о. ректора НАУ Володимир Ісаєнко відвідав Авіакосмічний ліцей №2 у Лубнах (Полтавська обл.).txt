Заголовок: В. о. ректора НАУ Володимир Ісаєнко відвідав Авіакосмічний ліцей №2 у Лубнах (Полтавська обл.)
Дата: 25/09/2017
URL: https://nau.edu.ua/ua/news/2017/9/v-o-rektora-nau-volodimir-isaenko-vidvidav-aviakosmichniy-litsey-№2-u-lubnah-(poltavska-obl).html
==================================================

22 вересня 2017 року відбулася робоча поїздка в. о. ректора Національного авіаційного університету Володимира Ісаєнка та в. о. директора ННІНО Наталії Муранової до Авіакосмічного ліцею № 2 (Лубни Полтавської області).
Ліцей було створено у 2000 році на базі загальноосвітньої школи І ІІІ ступеня № 2. З 1982 року школу, а потім і ліцей очолює відмінник освіти України Володимир Дем’янець, і за цей час навчальний заклад досяг великих успіхів. Так, за результатами цьогорічного ЗНО Авіакосмічний ліцей № 2 НАУ — перший у рейтингу навчальних закладів Полтавщини і одинадцятий по Україні в цілому, його випускники отримали, у середньому, 178,6 балів.
В. о. ректора НАУ Володимир Ісаєнко обговорив із керівництвом навчального закладу питання співробітництва між ліцеєм та університетом в системі неперервної освіти, Угоду про співробітництво було поновлено. Адже на базі ліцею багато років поспіль успішно навчаються слухачі підготовчих курсів Національного авіаційного університету, які щороку стають студентами НАУ.
Добре підготовлений абітурієнт сьогодні – мрія кожного вишу, особливо інженерно-технічного. Тож Володимир Ісаєнко щиро подякував педагогічному колективу ліцею та його директору за високий рівень підготовки учнів та передав вітання від багатотисячного колективу Національного авіаційного університету. Також в.о.ректора передав навчальному закладу подарунки від колективу Національного авіаційного університету – комп’ютер, принтер для методичного кабінету та навчальні посібники, авторами яких є викладачі університету.