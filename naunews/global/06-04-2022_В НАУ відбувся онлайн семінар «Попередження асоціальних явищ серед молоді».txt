Заголовок: В НАУ відбувся онлайн семінар «Попередження асоціальних явищ серед молоді»
Дата: 06/04/2022
URL: https://nau.edu.ua/ua/news/2022/3/v-nau-vidbuvsya-onlayn-seminar-poperedzhennya-asotsialnih-yavishch-sered-molodi.html
==================================================

1 квітня, напередодні відновлення освітнього процесу, на Юридичному факультеті (ЮФ) Національного авіаційного університету в онлайн форматі відбувся методичний семінар з елементами психологічного тренінгу для наставників та старост академічних груп на тему «Попередження асоціальних явищ серед молоді».
У роботі заходу взяли участь:
- декан факультету Ірина Сопілко;
- психолог-практик Валерія Скопич;
- заступник декана з навчально-організаційної роботи Ніна Троцюк;
- завідувачі кафедр факультету;
- старший наставник ЮФ Олена Макеєва;
- наставники та старости груп.
«У зв'язку зі збройною агресією Російської Федерації проти України багато людей стикнулися з такими почуттями як страх, тривога, відчай, апатія, втрата сенсу життя. Згідно з даними опитування соціологічної групи "Рейтинг" від 19 березня 2022 року найбільш впевнені у власних силах під час подолання життєвих труднощів молоді люди віком до 35 років (53%) та особи середнього віку (50%). На це впливає наявність їх зайнятості в умовах воєнного стану – дистанційної (66%) або ж повноцінної (60%). Водночас 18% опитаних українців знаходяться десь посередині між активною та пасивною життєвими позиціями. Третина респондентів, з яких 25% чоловіків та майже 40% жінок, стверджують, що зараз в своєму житті майже нічого не вирішують. Наведені дані свідчать, що перш за все психологічний стан особи багато в чому залежить від рівня активності життєвої позиції. Люди з активною життєвою позицією мають суттєво нижчий рівень апатії, розпачу та песимізму, ніж ті, хто стверджують, що майже нічого не вирішують в своєму житті. Особливої підтримки у такий непростий час потребує і молодь, яка не повинна залишитися сама зі своїми переживаннями та тривогами», зазначила у вступному слові декан факультету Ірина Сопілко.
Своєю чергою, Валерія Скопич розкрила основні види психологічної підтримки молоді та надала цінні поради студентам щодо поведінки в умовах воєнного стану. «Основними видами психологічної допомоги в умовах воєнного стану є: психологічна консультативна допомога здобувачів та інших учасників освітнього процесу, психологічна профілактика як своєчасне запобігання відхиленням в поведінці особистості, профілактика асоціальної поведінки (наркоманія, алкоголізм, булінг, інтернет-залежність тощо), діагностика – психологічне обстеження здобувачів, їх груп та колективів, корекція – здійснення психолого-педагогічних, психотерапевтичних заходів з метою корекції в психічній та особистісній сферах», зауважила вона.
На завершення заходу, староста групи ПР-304Б Владислава Процко запропонувала наступну зустріч присвятити наданню першої медичної допомоги задля отримання практичних навичок, які можуть врятувати життя в критичній ситуації. Присутні обговорили тематику подальших тренінгів та окреслили основні напрямки психологічної підтримки майбутніх правників.