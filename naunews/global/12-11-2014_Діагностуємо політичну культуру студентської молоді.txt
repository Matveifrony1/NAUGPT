Заголовок: Діагностуємо політичну культуру студентської молоді
Дата: 12/11/2014
URL: https://nau.edu.ua/ua/news/2014/12/diagnostuemo-politichnu-kulturu-studentskoi-molodi.html
==================================================

У жовтні 2014 року студенти 312 групи кафедри соціології під керівництвом доцента І. Литовченко провели анкетування в соціальних мережах на тему «Політична культура студентської молоді». В опитуванні взяли участь 176 студентів вищих навчальних закладів Києва, зокрема НАУ – 33%, НТУ КПІ – 12%, НПУ ім. М. Драгоманова – 9%, КНУ ім. Тараса Шевченка – 8%, НУБіП України – 6%, КНУБА, КНЕУ ім. Вадима Гетьмана – 5%.
Результати анкетування дозволили сформулювати такі висновки:
більшість представників студентської молоді цікавляться політичним життям України (73%);
формування політичної думки та політичних переконань молоді в сучасному суспільстві відбувається під впливом провідних інститутів соціалізації: ЗМІ (40%), сім'ї (31%), друзі й знайомі (20%) тощо;
найважливішими демократичними цінностями для молоді є свобода слова (26%), особиста недоторканість (17%), право на охорону здоров'я та медичну допомогу (15%), можливість брати участь у політичному житті суспільства (14%), судовий захист прав і свобод громадянина (14%), право розпоряджатися своєю власністю (10%) тощо.
інформацію національного змісту в соціальних мережах розміщує та поширює більш як половина респондентів (67%);
політична активність молоді проявляється в таких діях: тільки голосування на виборах (43%), використання національно-патріотичної символіки, зокрема в одязі, прикрасах, татуюваннях тощо (26%), робота в політичних партіях та організаціях (9%), залучення до політичних проектів, мітингів, агітацій тощо (9%); 13% респондентів зазначили, що вони є політично не активними.
Отже, політична культура сучасної студентської молоді є сукупністю позицій, цінностей і кодексу поведінки, що стосується взаємних відносин між владою і громадянами (студентами). Дослідження політичної культури молоді дозволяють виявити глибинні причини специфіки її політичної поведінки та активності, що є актуальною проблемою в сучасному українському суспільстві.