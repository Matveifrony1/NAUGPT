Заголовок: Засідання Приймальної комісії НАУ
Дата: 05/09/2020
URL: https://nau.edu.ua/ua/news/2020/veresen/zasidannya-priymalnoi-komisii-nau.html
==================================================

Головне питання порядку денного сьогоднішнього засідання Приймальної комісії Національного авіаційного університету – зарахування на навчання осіб, які вступають на основі повної загальної середньої освіти (ПЗСО) за кошти державного (регіонального) замовлення за освітнім ступенем «Бакалавр».
У засіданні взяли участь: ректор Володимир Ісаєнко, проректор з навчальної роботи Артур Гудманян, директори інститутів, декани факультетів, відповідальний секретар Приймальної комісії Кирило Ніколаєв та члени Приймальної комісії НАУ.
Ректор Володимир Ісаєнко, подякував членам Приймальної комісії та представникам факультетів і інститутів за залагоджену роботу. «Ця вступна кампанія була незвичною та складною. Через пандемію COVID-19 змінилися терміни та умови вступу. Потрібно було працювати  з урахуванням усіх протиепідемічних   заходів.  Але ми впорались з усіма труднощами та показали чудовий результат. За кількістю вступників наш університет посідає п’яте місце, за кількістю поданих заяв ми на 6 місці. Тож НАУ міцно утримує свої позиції в  ТОП-10 ЗВО України!». Ректор також зауважив, що набір для контрактної форми навчання та серед студентів-іноземців триває, тож ще зарано говорити про загальні результати вступної кампанії.
Відповідальний секретар Приймальної комісії Кирило Ніколаєв  наголосив, що кількість наданих рекомендацій за державним замовленням ОС "Бакалавр" на денній формі навчання у 2020 році складає 1288 місць. Що, у порівнянні з 2019 роком, на 25 % більше, ніж попереднього року. Підтвердили своє бажання навчатися у НАУ на денній формі навчання за державним замовленням ОС "Бакалавр" 1131 абітурієнт.
Приймальна комісія затвердила голосуванням остаточні списки осіб, які вступали на основі ПЗСО за кошти державного (регіонального) замовлення на ОС «Бакалавр». Також затверджено: списки осіб, рекомендованих до зарахування на перший курс (за скороченим строком навчання) за освітнім ступенем «Бакалавр» на основі ОКР «Молодший спеціаліст» за кошти державного (регіонального) замовлення; списки осіб, рекомендованих до зарахування, які вступають на навчання для здобуття ОС «Магістр» на денну та заочну форму навчання за державним замовленням. Також затверджено зміни ліцензійного обсягу, зокрема, перерозподіл за ОС «Бакалавр» денної та заочної форм навчання та перерозподіл за ОС «Магістр» денної та заочної форм навчання.
Нагадуємо, що до 18-00 шостого вересня триває прийом оригіналів документів вступників на ОС "Магістр", які були рекомендовані до зарахування за державним замовленням. А також, до 16.00 дев’ятого вересня триває прийом оригіналів документів вступників на основі диплому молодшого спеціаліста на ОС "Бакалавр", які були рекомендовані до зарахування за державним замовленням.