Заголовок: ІV Міжнародна наукова конференція філологів
Дата: 27/04/2018
URL: https://nau.edu.ua/ua/news/1/4/iv-mizhnarodna-naukova-konferentsiya-filologiv.html
==================================================

27 квітня в конференц-залі НАУ відбулася ІV Міжнародна наукова конференція «Мова та культура у просторі новітніх технологій: проблеми сучасної комунікації», що проходила в рамках І Міжнародного симпозіуму.
На конференції були підбиті підсумки двомісячного марафону, приуроченому 85-річчю НАУ та 15-річчю Навчально-наукового гуманітарного інституту. Дружний колектив інституту зосередив свій потенціал партнерських зв’язків із зарубіжними та вітчизняними вченими, освітянами, політичними та громадськими діячами задля формування платформи «Гуманітарний дискурс мультикультурного світу: наука, освіта, комунікація».
У вітальному слові до учасників конференції проректор із навчальної роботи Артур Гудманян зазначив, що кількісним виміром Міжнародного Симпозіуму стали: 5 міжнародних, 5 всеукраїнських, 2 міжвузівські наукові конференції, цикл заходів молодих учених і студентів, майже 1200 учасників із 17 закордонних та 52 вітчизняних наукових і освітніх установ, а також близько 700 студентів та молодих учених із 42 закладів вищої освіти як України, так і зарубіжжя.
-        За всім цим - тисячі годин невтомної роботи співробітників інституту, які зробили важливий внесок у розширення наукових комунікацій та налагодження зв’язків. Вони вже вкотре підтверджують, що і наш університет, і наш інститут входять до глобальної освітньої та наукової мережі. Проте науковий імідж і освітній статус потребують копіткої щорічної роботи, яка лише з часом дасть очікувані результати,
-
сказав Артур Грантович.
Проректор із наукової роботи Володимир Харченко додав, що проведення таких заходів у НАУ – це свято. Адже саме на них представляють широкому загалу ті нові знання, які здобуваються копіткою працею. І присутня на конференції молодь (а студентів НАУ в залі було кілька десятків) – це той потенціал, нова генерація, яка необхідна для розвитку України.
Гуманітарна складова тісно переплітається з технічною: останні наукові дослідження у світі пов’язані із використанням індивідуальних особливостей людини, її психо-фізіологічних характеристик, - наголосив Володимир Петрович. - І ці питання формалізації надзвичайно важливі, їх можна використовувати в технічних системах (наприклад, у штучному інтелекті). Такі технічні надбання широко використовуються, зокрема в НАУ.
Із пленарними доповідями виступили філологи НАУ, а також їх вітчизняні та закордонні колеги з інших ЗВО.
Для гостей після закінчення першої частини конференції було проведено екскурсію до Музею НАУ. Господарі не забули й смачненько нагодувати делегатів. Із новими силами учасники конференції продовжили роботу на секційних засіданнях.
Під час засідань відбулися панельні дискусії на теми: «Мовна особистість в полікультурному середовищі», «Інноваційні технології у формуванні комунікативної мовної компетенції фахівця», «Культурологічний потенціал мови: діалог культур» тощо.