Заголовок: Чергова перемога студентів Навчально-наукового Гуманітарного інституту
Дата: 14/04/2016
URL: https://nau.edu.ua/ua/news/2016/4/chergova-peremoga-studentiv-navchalno-naukovogo-gumanitarnogo-institutu.html
==================================================

6-9 квітня 2016 року в Кременчуцькому національному університеті імені Михайла Остроградського проходив ІІ етап Всеукраїнської студентської олімпіади із дисципліни «Педагогіка» серед студентів технічних, аграрних та ВНЗ культури.
Цього року кількість учасників була найбільшою. Серед них представники Національного університету «Львівська політехніка», Національного технічного університету «Київський політехнічний інститут», Національного університету біоресурсів та природокористування України, Київського національного університету будівництва та архітектури, Національної академії внутрішніх справ України та ряду ВНЗ Харкова, Дніпропетровська, Полтави.
Національний авіаційний університет представляли студенти Навчально-наукового Гуманітарного інституту Ілона Борунова, студентка 2 курсу напряму підготовки «Практична психологія», Наталія Бабич та Еліна Ленчук, студентки 2 курсу напряму підготовки «Соціальна робота».
Першу частину олімпіади складали тестові завдання та розв’язання педагогічних завдань, друга частина містила розробку творчих проектів, теми яких учасники отримували безпосередньо після виконання теоретичної частини. Проекти були різноманітні – від креативних презентацій до творчих театральних постановок.
Ілона Борунова отримала Диплом ІІ ступеня! Вітаємо студентку з важливим здобутком, а також колектив кафедри педагогіки та психології професійної освіти та наукового керівника канд.пед.н. Л. Хоменко-Семенову.
Бажаємо подальших творчих звершень!