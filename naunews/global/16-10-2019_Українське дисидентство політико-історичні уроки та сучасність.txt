Заголовок: Українське дисидентство: політико-історичні уроки та сучасність
Дата: 16/10/2019
URL: https://nau.edu.ua/ua/news/2019/10/ukrainske-disidentstvo-politiko-istorichni-uroki-ta-suchasnist.html
==================================================

Кафедра соціології та політології ФЛСК провела цикл заходів, спрямованих на ознайомлення і вивчення діяльності українського дисидентського руху 60-80-х років ХХ ст. Заходи відбулись в межах проекту національно-патріотичного виховання молоді, започаткованого Міністерством освіти і науки України.
Під керівництвом доцента кафедри Людмили Лясоти та старшої викладачки Нелі Грищенко проведено засідання політологічного студентського гуртка «Політія». Студенти обговорили причини активізації опозиційного руху, форми активного спротиву режиму, літературну та політичну діяльність Олеся Гончара, Ліни Костенко, Івана Драча, Василя Стуса, Миколи Бажана, Михайла Стельмаха, Олександра Корнійчука, Юрія Смолича, В’ячеслава  Чорновола та інших. Члени гуртка розмірковували про сутність патріотизму, свободи слова, власної гідності та можливості реалізувати свій талант у власній країні.
Напередодні засідання студенти відвідали кінострічку “Заборонений” – про творчу та дисидентську долю великого українського поета, політв’язня, Героя України Василя Стуса. Його політична діяльність, гостра критика радянського режиму, боротьба за права людини та національну ідентичність зацікавила молодих глядачів. Серед студентів обговорювалися як політичні умови того часу, так і певні персоналії, які зіграли серйозну роль у житті митця.
Студенти також відвідали Інформаційно-виставковий центр Музею Майдану, де відбулася презентація книги журналіста та історика Вахтанга Кіпіані «Справа Василя Стуса», в якій представлено ще донедавна засекречені документи архіву КДБ УРСР з шеститомної кримінальної справи Василя Стуса, листи Василя Семеновича з в'язниці, спогади рідних та друзів, покази свідків на судовому процесі.