Заголовок: Студенти НАУ продовжують знайомитись з особливостями юридичної практики
Дата: 31/10/2022
URL: https://nau.edu.ua/ua/news/2022/10/studenti-nau-prodovzhuyut-znayomitis-z-osoblivostyami-yuridichnoi-praktiki.html
==================================================

25 жовтня 2022 року кафедрою конституційного і адміністративного права Юридичного факультету організовано зустріч здобувачів вищої освіти 2-3 курсів з практикуючим юристом, адвокатом АО «Вдовичен та партнери», к.ю.н. Марією Золотарьовою.
Запрошений гість провела для студентів онлайн-вебінар на тему «Організація юридичного бізнесу», в рамках якого розкрила поняття юридичного бізнесу та схарактеризувала такі його види, як: адвокатська діяльність, корпоративний бізнес, безоплатна правова допомога, нотаріальна діяльність, супровід кримінальних проваджень, абонентське обслуговування, аудит договорів, аудит нерухомості тощо.
«Створення юридичного бізнесу несе великі ризики неотримання того результату, який очікувався. Є цілий ряд питань, яким необхідно приділити увагу, аби мінімізувати можливі втрати на початковому етапі такої діяльності. А перепонами у побудові юридичного бізнесу є досить часта непередбачуваність результату та усталене усвідомлення споживача послуг про те, що успішні юристи мають «вирішувати» їх питання з правоохоронними органами та судами. Все це також накладає негативний відбиток на таку діяльність. Важливим етапом у побудові успішної компанії має бути формування команди. До цього питання слід підходити особливо прискіпливо, адже кадрові помилки, недостатній рівень підготовки працівників може мати неабияке негативне значення вже на початковому етапі роботи», виступаючи зазначила пані Марія.
Неабияке зацікавлення в учасників викликало роз’яснення адвоката про маркетинг у юридичному бізнесі, який відіграє чи не найважливішу роль, адже це саме той важіль, за допомогою якого клієнти дізнаються про юридичну фірму та відгукуються на конкретні пропозиції.
Використання інноваційних освітніх методів у навчальному процесі, зокрема, застосування алгоритмізації «занурення» студентів у професійну діяльність, сприяє формуванню компетентностей майбутніх юристів у процесі їхньої професійної підготовки.