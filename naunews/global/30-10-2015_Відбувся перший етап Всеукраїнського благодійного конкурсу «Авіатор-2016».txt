Заголовок: Відбувся перший етап Всеукраїнського благодійного конкурсу «Авіатор-2016»
Дата: 30/10/2015
URL: https://nau.edu.ua/ua/news/2015/10/vidbuvsya-pershij-etap-konkursu-aviator-2016.html
==================================================

29 жовтня пройшов перший етап освітнього конкурсу «Авіатор-2016», який проводиться благодійним Фондом Бориса Колеснікова.
Цьогоріч у проекті зареєструвалися 3213 студентів з Національного авіаційного університету та Національного технічного університету України «Київський політехнічний інститут» (Київ), харківського Національного аерокосмічного університету ім. М.Є. Жуковського «ХАІ», Кіровоградської льотної академії НАУ, Дніпропетровського національного університету ім. Олеся Гончара, Запорізького національного технічного університету, Слов'янського, Криворізького та Кременчуцького коледжів НАУ.
Софія Мудрик, директор благодійного Фонду Бориса Колеснікова: «Аналогів «Авіатору» в Україні немає, він є єдиним освітнім конкурсом для майбутніх конструкторів та інженерів у нашій країні. Проект має колосальну популярність серед студентів, про що свідчать отримані три тисячі заявок на участь. У «Авіатора» безпрецедентні масштаби, поступово він охопить усі українські технічні вузи і коледжі з авіаційними технічними спеціальностями».
Студенти, які зареєструвалися на сайті проекту, пройшли тестування з технічних дисциплін. Учасники конкурсу мали1,5 години на вирішення 12 завдань від експертної ради конкурсу з теоретичної механіки, гідравліки, термодинаміки, фізики, електротехніки та математики.
Учасники «Авіатора-2016» борються за поїздку на Міжнародний авіасалон Фарнборо до Великобританії. 100 переможців проекту поїдуть до Лондона, де ознайомляться з передовими технологіями світового авіапрому та відвідають стенди провідних компаній.
Нагадаємо, благодійний конкурс «Авіатор» проводиться Фондом Бориса Колеснікова вже вп'яте. Він покликаний підтримати студентів технічних авіаційних спеціальностей, заохотити їх до професійного зростання. Проект проходить в шість етапів, серед яких - тестування з історії та теорії авіації, технічних наук, англійської мови, рішення бізнес-кейсу та захист мотиваційної презентації.