Заголовок: Засідання Наглядової ради Національного авіаційного університету
Дата: 29/01/2018
URL: https://nau.edu.ua/ua/news/1/1/zasidannya-naglyadovoi-radi-natsionalnogo-aviatsiynogo-universitetu.html
==================================================

26 січня 2018 року відбулося засідання Наглядової ради НАУ.
Зі звітом про діяльність НАУ за 2017 р. та перспективи розвитку університету виступив в. о. ректора Володимир Ісаєнко. Він підкреслив, що в 2017 році була розроблена та прийнята Концепція інноваційного розвитку університету.  За підсумками вступної кампанії цього року НАУ посів шосте місце у рейтингу найпопулярніших вишів України. Університет має ще ряд чинників, які надалі сприятимуть популярності навчального закладу. Це англомовний проект, підготовка льотного складу, відкриття міжнародних програм подвійних дипломів на всіх напрямах освіти, введення в дію та проведення міжнародної акредитації нових освітніх програм іноземними мовами.
Відновлено та поглиблено співпрацю між університетом та провідними підприємствами і організаціями (такими як ДП «Антонов», «Укроборонпром», МА «Бориспіль», МА «Київ» (Жуляни), авіакомпанія МАУ, Державне космічне агентство, 410 Завод цивільної авіації. Державіаслужба України)  щодо практичної підготовки студентів з подальшим працевлаштуванням.
Серед основних завдань Володимир Ісаєнко назвав підвищення якості освітніх послуг, забезпечення конкурентоздатності, інноваційний розвиток та інтеграцію до світового науково-освітнього простору. Серед стратегічних напрямів розвитку науки у НАУ було виділено авіаційно-космічні технології, інформаційні технології,  кібербезпеку та штучний інтелект,  екобіотехнології, енергозберігаючі технології та матеріалознавство.
23 листопада 2017 року НАУ внесений до Державного реєстру наукових установ, яким надається державна підтримка. В університетізростає обсяг фінансування наукової діяльності за рахунок державного бюджету. Порівняно з 2014 р. він зріс майже на 30 відсотків. Вперше за багато років фінансування адресно спрямовано на розвиток матеріально-технічної бази університету, оновлення його навчальних, культурно-спортивних приміщень і гуртожитків, підтримку самоврядування студентів.
2017 рік став роком активізації міжнародного співробітництва
.
Майже втричі збільшилась кількість укладених міжнародних угод і контрактів про співпрацю. Окремо можна виділити співпрацю з Китайською Народною Республікою. Торік підписано Меморандуму та Угоди «Про стратегічне співробітництво в галузі інноваційної діяльності» і створення Україно- Китайського Авіаційно-космічного інституту. Налагоджена тісна співпраця з найкращими університетами Канади (Університетом Макгіла та Університетом Конкордія).
На базі університету Європейські регіональні та національні навчальні центри ІСАО успішно здійснюють підготовку та перепідготовку персоналу авіаційних підприємств України та інших країн. Підписано Меморандуму між Генеральним секретаріатом ІСАО і НАУ «Про координацію та організацію стажування фахівців авіаційного профілю України в апараті ІСАО».
Також перший заступник міністра освіти і науки Володимир Ковтунець поділився міркуваннями щодо можливостей надати підтримку НАУ задля збільшення заробітної плати працівникам та стипендій студентам, а
перший заступник директора Міжнародного аеропорту «Бориспіль» Євгеній Дихне запропонував спільний з НАУ проект по підготовці кваліфікованих інженерів.
Голова Наглядової ради Олег Гладковський запропонував схвалити звіт в. о. ректора Володимира Ісаєнка. Пропозиція була одностайно підтримана.