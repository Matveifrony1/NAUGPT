Заголовок: «Студвесна-2016». Концерт дев’ятий. ННГМІ
Дата: 26/04/2016
URL: https://nau.edu.ua/ua/news/2016/4/studvesna-2016-konczert-dev’yatij-nngmi.html
==================================================

22 квітня в Центрі культури та мистецтв Національного авіаційного університету відбувся дев’ятий командний концерт фестивалю «Студвесна-2016». Цього дня свою програму представила команда Навчально-наукового Гуманітарного інституту.
Темою першої частини команди стало складне життя українського авіаконструктора Ігора Сікорського. Студенти продумали все до найменшої деталі: костюми у стилі тієї доби та елементи декорацій -від схем будівництва до великого макету літака! ННГМІ вкотре показав високий рівень постановки першої частини.
Команда підійшла креативно і до оголошення спонсорів: дівчата-стюардеси жестами супроводжували оголошення спонсорів фестивалю.
Відбивка Right Said Fred – Stand Up (for the Champions), і розпочалася друга частина виступу ННГМІ. Вже з першого виступу студенти викликали у публіки захват: масштабні декорації, учасники команди поступово виходять на сцену і співають пісню про воїнів «Студвесни» і все це в супроводі гри світла і такого виду сценічної піротехніки, як холодний фонтан.
У антракті глядачам роздавали жовті паперові літачки. Саме після першого номеру вони й знадобилися. Адже за командою учасника фестивалю публіка в один час пустила свої літачки «у політ». Це було справді видовищно.
Далі команда представила пісню про студентську революцію (нові правила участі у цьогорічному фестивалі) з відповідною постановкою та плакатами.
Конферанс протягом концерту забезпечували студенти з різних курсів, які розповідали актуальні саме для їхнього часу казуси у «Студвесні».
Для хореографічної постановки «гуманітари» представили парний танець, у відео розкрили тему, як випускник НАУ сумує за студентськими роками, а у стемі розіграли ситуацію, як батьки зустрічають сина після вступу до університету, їхнє знайомство з синовою дівчиною – і все це через тематику фестивалю «Студвесни» та «внутряками» НАУ.
Для вокального номеру учасники обрали пісню «Мама послушай», а крайнім номером команди став монолог непересічного ректора НАУ Миколи Голего.
Студенти завершили свій концерт спільним виконанням пісні про фестиваль «Студвесна».
Два попередніх роки команда ННГМІ вигравала кубок переможця фестивалю. Якщо цього року історія повториться, то інститут отримає його на вічне зберігання. Варто зазначити, що команда зробила хорошу заявку на те, що події розвиватимуться саме таким чином.