Заголовок: Фахівці НАУ відвідали лекцію професора Ягеллонського університету Романа Квєтня
Дата: 08/04/2022
URL: https://nau.edu.ua/ua/news/2022/3/fahivtsi-nau-vidvidali-lektsiyu-profesora-yagellonskogo-universitetu-romana-kvetnya.html
==================================================

4 квітня колектив кафедри конституційного і адміністративного права Юридичного факультету (ЮФ) Національного авіаційного університету приєднався до лекції професора Романа Квєтня на тему «Збройний напад Російської Федерації на Україну у світлі ius ad bellum, ius in bello та ius post bellum».
Лекцію проведено у гібридному форматі й завершено відкриттям серії нових занять з українського права на Факультеті права та адміністрації Ягеллонського університету для всіх студентів з України.
У першій частині заходу професор надав правову оцінку збройному нападу Росії на Україну, який почався 24 лютого цього року та його юридичним наслідкам з точки зору ius ad bellum. У другій – здійснено класифікацію збройних дій країни-агресора з перспективи ius inbello, насамперед у світлі міжнародного гуманітарного права. «Воєнні злочини, злочини проти людства та геноцид є злочинами за більшістю національних кримінальних законів та міжнародного кримінального права» - зауважив Роман Квєтнь.
Остання частина заходу стосувалася розгляду правових перспектив України після закінчення військової агресії, зокрема:
- притягнення до кримінальної відповідальності обвинувачених осіб;
- діяльність міжнародної спільноти у сфері підтримки України;
- відновлення пошкодженої інфраструктури держави тощо.
Висловлюємо вдячність науковцям світу за підтримку української освітньої спільноти.