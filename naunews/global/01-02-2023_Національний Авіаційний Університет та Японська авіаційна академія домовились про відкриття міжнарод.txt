Заголовок: Національний Авіаційний Університет та Японська авіаційна академія домовились про відкриття міжнародного центру професійної підготовки
Дата: 01/02/2023
URL: https://nau.edu.ua/ua/news/2023/2/natsionalniy-aviatsiyniy-universitet-ta-yaponska-aviatsiyna-akademiya-domovilis-pro-vidkrittya-mizhnarodnogo-tsentru-profesiynoi-pidgotovki.html
==================================================

Авіаційна галузь є важливою та перспективною як для України, так і Японії. Саме тому два потужних авіаційних заклади освіти Національний авіаційний університет (Україна) та Японська авіаційна академія (Японія) об’єднали свої зусилля для навчання найкращих спеціалістів цього напрямку.
Під час свого візиту до Японії ректор НАУ Максим Луцький відвідав Японську авіаційну академію, де зустрівся з її президентом Тадахіро Умедзава та віцепрезидентом Хіроші Ямамото. Результатом зустрічі стала домовленість про відкриття міжнародного центру професійної підготовки.
В умовах воєнного стану та «закритого неба» в Україні питання підготовки кваліфікованих пілотів набуло нових викликів, саме тому подібне співробітництво допоможе продовжувати навчання таких спеціалістів та розширить можливості для українських студентів.
Завдяки підписаній раніше Угоді про співпрацю для обох закладів вже стало можливим:
- проведення спільних наукових досліджень і впровадження їх результатів;
- розробка та реалізація програм академічної мобільності (навчання, викладання);
- підвищення кваліфікації фахівців та викладачів;
- організація проведення і участь у симпозіумах, конференціях, семінарах;
- організація довгострокових проєктів, у рамках яких спільно будуть працювати групи фахівців і студентів;
- обмін досвідом, навчально-методичними матеріалами, документацією та інформацією з напрямків діяльності тощо.
У зустрічі також взяли участь представники академії - директор департаменту авіаційної техніки Такеші Міямото, директор авіаційного обслуговування Казуюкі Івата, директор департаменту технологій аеропорту Хірокі Накаї, директор департаменту міжнародного авіаційного бізнесу Айко Міура та перший проректор НАУ Олексій Михальченко і декан факультету міжнародних відносин НАУ Юрій Волошин.
Створення подібного міжнародного центру професійної підготовки надає нових можливостей для сучасної підготовки авіаційних фахівців повного циклу – від проєктування, виробництва літаків до підготовки технічного персоналу та пілотів.
Окремо висловлюємо вдячність за допомогу та всебічне сприяння у цьому питанні Надзвичайному та Повноважному Послу України в Японії Сергію Корсунському.