Заголовок: У ІМВ НАУ пройшов фестиваль «Різдвяна феєрія Європи»
Дата: 07/12/2017
URL: https://nau.edu.ua/ua/news/2017/12/u-imv-nau-proyshov-festival-rizdvyana-feeriya-evropi.html
==================================================

Різдвяний настрій в Навчально-науковому інституті міжнародних відносин зазвичай почав поширюватися з  часу проведення фестивалю-подорожі «Різдвяна феєрія Європи», що традиційно відбувся 6 грудня 2017 року. Це яскраве дійство було організоване кафедрою іноземних мов спільно з Інформаційним центром Європейського Союзу.
«Від серця до серця» - саме під таким гаслом програма святкування включала благодійну ярмарку з демонстрацією стендів з інформацією про  країни-члени ЄС, що передбачала ознайомлення студентів з культурами цих країн Європи, традиціями, етнічною музикою, етнографічними сувенірами. Усі учасники ярмарку мали можливість поласувати стравами національної кухні, приготовленими з любов’ю нашими студентами.
Інформаційний центр ЄС провів конкурси, вікторини, поширив тематичні матеріали щодо освітніх програм ЄС, а також надав загальну інформацію про Європейський Союз. Найактивніші учасники заходу отримали подарунки, надані Представництвом ЄС в Україні.
Така студентська активність дає змогу розширювати світогляд, розвивати творчі  здібності, демонструвати мовну компетентність наших студентів. Кожна сучасна молода людина розуміє, що без вивчення іноземної мови вона не зможе одержати належних знань, а в майбутньому - стати успішним у професії.
Завершальним акордом заходу  став святковий концерт за участю студентів ННІМВ, що познайомив учасників заходу з культурною спадщиною та пісенними традиціями європейських країн.
Спільна благородна ідея об’єднала всіх, кожен бажав долучитися до акцій і зробити свій внесок, що становить частину однієї великої мети. У 2017 році Благодійний ярмарок  зібрав 6 500  гривень. Ці кошти будуть спрямовані на реабілітаційну  підтримку дітей з ОХМАДиту.
Організатори заходу вдячні студентам за небайдужість, адже  це свято об’єднало  і  згуртувало, створило  дружню атмосферу щирості та милосердя.