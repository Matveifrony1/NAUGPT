Заголовок: Національний авіаційний університет на Х Міжнародному авіакосмічному салоні «АВІАСВІТ ХХІ»
Дата: 19/10/2016
URL: https://nau.edu.ua/ua/news/2016/10/natsionalniy-aviatsiyniy-universitet-na-h-mizhnarodnomu-aviakosmichnomu-saloni-aviasvit-hhi.html
==================================================

11 – 14 жовтня 2016 р. у Міжнародному виставковому центрі спільно пройшли Х Міжнародний авіакосмічний салон «Авіасвіт – ХХІ» та Міжнародна спеціалізована виставка «Зброя та безпека – 2016», приурочені до Дня захисника України.
Відкриваючи Х Міжнародний авіакосмічний салон «Авіасвіт – ХХІ» та Міжнародну спеціалізовану виставку «Зброя та безпека – 2016», Секретар РНБО України назвав символічним те, що це відбувається напередодні свят — Дня Покрови Пресвятої Богородиці та Дня захисника України.
«Саме захисники України — мужні, сильні люди — зупинили ворога нашої держави, який був значно сильніший, ніж ми. Вічна пам’ять героям, які віддали життя, захищаючи і звільняючи Україну»
, — сказав Олександр Турчинов.
Секретар РНБО України наголосив, що за короткий термін Україна відновила боєздатність Збройних Сил, і «сьогодні українська армія є однією з боєздатніших армій Європи».
Олександр Турчинов констатував, що ворог всупереч домовленостям про припинення вогню продовжує обстріли українських позицій. За його словами, російські війська, які перебувають на території України, разом з підконтрольними їм терористичними угрупованнями продовжують агресивні військові дії проти України, ведуть огонь з забороненої зброї, внаслідок чого гинуть і зазнають поранень українські військові.
«Росія, яка захопила Крим та веде війну на Донбасі, знищує своєю авіацією цивільні квартали у Сирії і спалює гуманітарні конвої, розміщує у Калінінградському регіоні наступальну ракетну зброю, у тому числі таку, що несе ядерний потенціал, — головний фактор небезпеки і дестабілізації у світі. Які ще потрібні аргументи, щоб довести: агресора треба не умовляти, агресора треба зупиняти?! І сьогодні на сході України агресора зупиняє мужність та професіоналізм наших військових»,
— заявив Секретар РНБО України.
Олександр Турчинов зазначив, що вітчизняні підприємства виробляють широкий спектр сучасної і ефективної зброї починаючи зі стрілецької і завершуючи потужною бронетанковою технікою, сучасними ракетними комплексами та військово-транспортними літаками.
«Ми зацікавлені у плідній та ефективній військово-технічній співпраці з нашими партнерами, — сказав він. Сьогоднішня виставка — дуже важливий майданчик, де ми можемо подивитися не тільки на досягнення наших підприємств, а й на можливості наших партнерів»
, — додав Секретар РНБО України.
Підсумовуючи, Олександр Турчинов висловив переконання, що співпраця учасників виставки зумовить нові зрушення, сприятиме виробленню нової сучасної військової техніки і зброї, зміцнить оборонний потенціал України та наших партнерів, а в цілому — безпеку в Європі.
У церемонії відкриття також взяли участь Міністр внутрішніх справ України Арсен Аваков, Міністр оборони України Степан Полторак, Командувач Національної гвардії України Юрій Аллеров, заступники Секретаря РНБО України, керівництво «Укроборонпрому», Керівник Бюро національної безпеки Республіки Польща Павел Солох, який відвідує Україну з дводенним візитом у рамках Протоколу про співпрацю між Апаратом РНБО України та БНБ Республіки Польща, Міністр національної оборони Румунії Міхнеа Моток, Федеральний Міністр оборонної промисловості Ісламської Республіки Пакистан Хуссейн Ран Танвір, представники дипломатичного корпусу.
У виставках загалом взяли участь понад 400 учасників з 13 країн світу. Представив свої розробки і Національний авіаційний університет.
Національний авіаційний університет на Х Міжнародному авіакосмічному салоні «Авіасвіт – ХХІ» представили НВЦБА «Віраж», Навчально-науковий аерокосмічний інститут (кафедра механіки, кафедра технологій аеропортів), лабораторія нанотриботехнологій НДЧ НАУ, УкрНДНЦ хіммотології та сертифікації ПММ і ТР, Науково-технічна бібліотека, Навчально-науковий інститут післядипломної підготовки, Інститут доуніверситетської підготовки, Державний музей авіації та Всеукраїнський науково-популярний журнал «Авіатор».
Зокрема, НВЦБА «Віраж» НАУ представив мобільний безпілотний комплекс М-10 «Око 2» для відеоспостереження в реальному часі та патрулювання невеликих площинних об’єктів, багатоцільовий безпілотний комплекс М-6-3 «Жайвір» для аерофотознімання, відеоспостереження в реальному часі та патрулювання лінійних об’єктів і експериментальне двомоторне безпілотне повітряне судно М-7Д «Небесний патруль» для картографії та аерофотознімання, відеоспостереження в реальному часі та патрулювання лінійних об’єктів. Також були представлені інші розробки НВЦБА «Віраж».
Навчально-науковий аерокосмічний інститут презентував комплексну систему акустичного спостереження, яка включає систему оцінки акустичної обстановки в районі блокпосту типу «Трембіта-М», малогабаритну нашоломну систему для розвідників, систему акустичної розвідки ротного рівня «Трембіта-БІСС», акустичну систему контролю периметру, акустичну систему позиціонування і винищення безпілотних літальних апаратів (БПЛА) «АнтіЛЛА», систему активної протидії приладам нічного бачення «МОЛЬФАР», систему виявлення ворожої активності «КУМА».
Лабораторія нанотриботехнологій НДЧ представила лабораторний трибологічний вимірювально-аналітичний комплекс НАУ-01 , що  включає в себе лабораторний прилад тертя ковзання АСК-01, лазерний мікроскоп-профілограф (ЛСДФМП), модифікований растровий електронний мікроскоп та багатоступеневі методики і стенд імпульсного магнітно-турбулентного очищення шарикопідшипників ОПШ – 03 та систему контролю віброхарактеристик і оцінки ступеню чистоти підшипників СКП – 01б.
Поділилися результатом спільної роботи УкрНДНЦ хіммотології та сертифікації ПММ і ТР та кафедра екології Навчально-наукового інституту екологічної безпеки: вони презентували нові альтернативні авіаційні палива, модифіковані компонентами з рослинної сировини BioJet 10, BioJet 20 та BioJet 30.
Крім того, гості виставки могли ознайомитися з експозицією НТБ НАУ, дізнатися про можливості Навчально-наукового інституту післядипломної підготовки, Інституту доуніверситетської підготовки і Державного музею авіації та отримати екземпляр журналу «Авіатор України».
Виставку відвідали в. о. ректора НАУ Володимир Ісаєнко та проректор з розвитку та міжнародних зв’язків Олександр Авдєєв. Особливу увагу вони приділили експозиції Національного авіаційного університету.
Очільник університету відзначив гідний рівень представлення НАУ на загальному тлі, відзначив унікальні розробки:
«Виставка дуже широкого діапазону. Колеги, які були на аналогічній виставці рік тому, стверджують, що експозиція суттєво зросла, причому як якісно, так і кількісно. Лінійка тієї техніки, зброї, яка тут представлена є дуже цікавою не тільки для вітчизняних споживачів, а й для іноземних. Гадаю, що ця виставка дає нам можливість правильно зорієнтуватись у новинках галузі, вибудувати маркетингову політику нашої продукції і гідно зарекомендувати себе на світовому ринку»
.