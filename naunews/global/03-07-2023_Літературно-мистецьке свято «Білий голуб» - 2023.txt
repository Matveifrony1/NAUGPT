Заголовок: Літературно-мистецьке свято «Білий голуб» - 2023
Дата: 03/07/2023
URL: https://nau.edu.ua/ua/news/2023/7/literaturno-mistetske-svyato-biliy-golub-2023.html
==================================================

21 червня 2023 року в Навчально-науковому інституті розвитку освіти Національного авіаційного університету пройшло літературно-мистецьке свято за результатами Всеукраїнського поетичного конкурсу «Білий голуб», в якому взяли участь учні з різних областей України: Волинської, Миколаївської, Дніпропетровської, Київської, Львівської, Тернопільської, Чернігівської, Черкаської, Хмельницької та м. Києва.
Галина Лазарєва, директор ННІРО НАУ, заслужений працівник освіти України, голова оргкомітету конкурсу привітала переможців, призерів та керівників-наставників із високими нагородами та відзначила, що у віршах дітей і молоді - безмежна любов до Вітчизни, вдячність мужнім захисникам і віра у світле майбутнє українського народу.
Голова журі – Василь Василашко, відомий письменник, лауреат літературних премій ім. Лесі Українки, Володимира Винниченка та інших, заслужений журналіст України, учений секретар Товариства «Знання» України вказав на важливість заходу і підкреслив, що творчий конкурс єднає навколо себе дітей, молодь, учителів, письменників, бібліотекарів, творчі об’єднання та закликав всіх присутніх до творчості.
Членів журі на святі представляли: модератор заходу Тетяна Петровська, к.пед.н., директор Центру допрофесійної підготовки та обдарованої учнівської молоді ННІРО НАУ, член НСПУ, заступник голови журі конкурсу; Ольга Довгоп’ят, письменниця, член НСПУ, лауреат літературної премії ім. Г.Косинки, відмінник освіти України. Надія Кир’ян, відома письменниця, лауреат літературної премії ім. Олени Пчілки, перекладачка і журналіст надіслала учасникам заходу вітальний лист, в якому відзначила: «Другий рік конкурс «Білий голуб» відбувається в умовах страшної, жорстокої війни, розв’язаної проти України нашим агресивним сусідом. Однак у цих трагічних обставинах українці не занепали духом, а навпаки, згуртувалися, зібралися і кожен на своєму місці робить усе, що може, аби наблизити нашу перемогу».
Захоплено слухали учасники відеоконференції виступи Горик Ніни, члена НСПУ, заслуженого вчителя України; Смовської Ірини, учительки Остерського ліцею № 2 Чернігівської області; Царенко Тетяни, керівника гуртка «Пролісок» Комунальної установи «Центр розвитку дітей та молоді» Узинської міської ради Білоцерківського району Київської області, члена НСПУ та юних авторів, які через творчість висловили свої думки та погляди на непросте сьогодення і світ.
У літературно-мистецькому святі «Білий голуб» взяли участь науково-педагогічні працівники НАУ, представники Національної спілки письменників України, представники закладів загальної середньої освіти та позашкільних навчальних закладів, керівники мистецьких студій та літературних гуртків разом зі своїми вихованцями та інші.
Інформаційне забезпечення заходу здійснювала Бруяка Ольга, к.т.н., доцент, завідувач кафедри базових і спеціальних дисциплін ННІРО НАУ.
Окрасою літературно-мистецького свята стали музичні відеовиступи Комунального закладу позашкільної освіти сфери культури «Борщагівська мистецька школа» і Комунального закладу загальної середньої освіти «Софіївсько-Борщагівський ліцей» Борщагівської сільської ради Бучанського району Київської області.
Переможці Всеукраїнського поетичного конкурсу «Білий голуб» нагороджені дипломами, сувенірами і книжками. Призери відзначені дипломами. Учителі, викладачі, керівники гуртків відзначені подяками від ректора НАУ.
Сердечно вітаємо талановитих переможців і учасників конкурсу та наставників-керівників! Бажаємо мирного неба, нових перемог, творчих злетів і поетичного натхнення!
Слава ЗСУ! Слава українському народу! Слава Україні!
http://iro.nau.edu.ua/index.php
https://www.youtube.com/watch?v=ihja6DvyiZA
Пісня «Білий голуб»