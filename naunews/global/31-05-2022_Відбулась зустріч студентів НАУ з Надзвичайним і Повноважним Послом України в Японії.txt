Заголовок: Відбулась зустріч студентів НАУ з Надзвичайним і Повноважним Послом України в Японії
Дата: 31/05/2022
URL: https://nau.edu.ua/ua/news/2022/5/vidbulas-zustrich-studentiv-nau-z-nadzvichaynim-i-povnovazhnim-poslom-ukraini-v-yaponii.html
==================================================

В рамках Угоди про співпрацю між Національним авіаційним університетом та Університетом Тойо (Японія), на даний час в японському університеті навчаються представники Факультету міжнародних відносин та Факультету архітектури, будівництва та дизайну НАУ. Нещодавно, ці здобувачі вищої освіти отримали змогу зустрітися з Надзвичайним і Повноважним Послом України в Японії Сергієм Корсунським.
Під час зустрічі Сергій Корсунський розповів про налагодження співробітництва між Японією та Україною щодо обміну та навчання студентів й про подальші перспективи розвитку академічної мобільності між країнами. Також, він звернув увагу на можливості, що відкриваються перед студентами, які вивчають японську мову і можуть взяти участь в урядових і неурядових програмах академічних обмінів.
Крім того, пан Посол розповів про діяльність Посольства України в Японії, яке працює над покращенням стратегічного партнерства з Японією, заходи, організовані Посольством з метою популяризації української культури та про допомогу українцям, які вимушені були покинути свої домівки.
Сергій Корсунський обговорив зі студентами умови їх навчання і проживання в Університеті Тойо та відповів на їхні запитання.
Факультет міжнародних відносин висловлює щиру вдячність Надзвичайному та Повноважному Послу України в Японії Сергію Корсунському за налагодження співробітництва з японським університетом та особисту участь в підписанні Угоди про співпрацю НАУ з Університетом Тойо (Японія).
В Університеті Тойо студенти НАУ вже приступили до навчання за звичайним навчальним планом, а також вони пройдуть курси японської мови та культури за програмою Toyo NEST.