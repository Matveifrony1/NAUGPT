Заголовок: КАІ та Університет Яна Кохановського підписали угоду про співпрацю
Дата: 16/09/2025
URL: https://nau.edu.ua/ua/news/2025/9/24111.html
==================================================

15 вересня 2025 року
в місті Кельце, Польща, президентка Київського авіаційного інституту
Ксенія Семенова
та ректорка Університету Яна Кохановського, професорка
Беата Войцеховська
,
підписали угоду про співпрацю.
Документ відкриває широкі
можливості для науково-технічного та проєктного партнерства
між двома університетами.
Під час зустрічі науковці детально
обговорили конкретні плани співпраці на період 2025-2027 років.
Серед ключових ініціатив — запуск спільної освітньої програми подвійного диплому «Game Dev» з вересня 2026-2027 навчального року, що відповідає сучасним тенденціям розвитку креативних індустрій.
Значну увагу приділили
грантовим студентським проєктам
у рамках програм, що фінансуються Польською академією наук NAWA, зокрема програмам «Катамаран» та «Спінакер». Також заплановані короткострокові навчальні програми для студентів спільних освітніх програм за фінансування Польської академії наук та Європейського Союзу протягом 2025-2027 років.
Відділ наукового розвитку молоді КАІ планує
організувати наукові табори, літні школи та хакатони для студентів
у рамках спільних університетських проєктів з додатковим фінансуванням. Особливою подією стане Національний фестиваль української ідентичності та мови, у рамках якого організують Міжнародну науково-практичну конференцію креативних індустрій за участі Польщі, України та Латвії, а також Міжнародний науковий семінар з дизайну та штучного інтелекту у 2026 році.
Сторони також обговорили
створення європейських стратегічних партнерств
— альянсу з Львівською національною академією мистецтв, Великотирнівським університетом імені Святих Кирила і Мефодія, Університетом Думлупінара в Кютах'ї та Крагуєвським університетом.
У робочих зустрічах та дискуціях взяли участь
науковці та адміністратори обох університетів:
Сільвія Зімноцька-Конарська,
докторка наук, професорка проректорка з міжнародної співпраці Університету Яна Кохановського;
Валентин Протопопов,
начальник відділу наукового розвитку молоді Київського авіаційного інституту;
Катажина Зьолович,
докторка наук, професорка, деканеса факультету мистецтв Університету Яна Кохановського;
Володимир Бірюков,
провідний фахівець з міжнародних проєктів та партнерства молоді відділу наукового розвитку молоді, викладач кафедри журналістики, реклами та зв’язків з громадськістю факультету психології, комунікацій та перекладу КАІ, міжнародний журналіст;
Мацей Зданович,
доктор філософії з мистецтвознавства, професор, заступник декана з освіти та міжнародної співпраці факультету мистецтв Університету Яна Кохановського;
Олена Нечипорук,
докторка технічних наук, професорка, завідувачка кафедри інтелектуальних кібернетичних систем факультету комп'ютерних наук та технологій КАІ;
Рафал Урбанський,
доктор наук, професор, директор інституту образотворчих мистецтв Університету Яна Кохановського;
Якуб Матіс,
доктор філософії з мистецтвознавства, заступник директора інституту візуальних мистецтв Університету Яна Кохановського, відповідальний за дослідження та освіту в галузі нових медіа та ігор;
Анна Міарка,
докторка наук, професорка, заступниця директора інституту образотворчих мистецтв Університету Яна Кохановського, відповідальна за дизайнерські програми та дослідження в галузі дизайну;
Ольга Домбровська-Цандровська,
докторка наук, директорка інституту журналістики та медіа Університету Яна Кохановського;
Кшиштоф Бебач,
директор Von Hagen Polska.
Підписання угоди є важливим кроком у розвитку міжнародної співпраці КАІ та створює основу для реалізації амбітних проєктів у сферах освіти, науки та креативних індустрій. Співпраця з польським партнером відкриває нові можливості для студентів та викладачів обох університетів у контексті європейської інтеграції та розвитку інноваційних освітніх технологій.