Заголовок: Співпраця НАУ з МАН України
Дата: 21/10/2019
URL: https://nau.edu.ua/ua/news/2019/10/spivpratsya-nau-z-man-ukraini.html
==================================================

У Національному авіаційному університеті відбувся круглий стіл «Формування компетентностей обдарованої особистості в системі позашкільної та вищої освіти». Захід проведено на запит наших партнерів – Національного центру «Мала академія наук України» та Київської МАН України. Модератор проекту –  директор Інституту інноваційних освітніх технологій, професор Наталія Муранова.
На заході були присутні представники Харківської МАН України, Київської обласної МАН України, відділів освіти міст Сквира, Канева, Фастова, Василькова, Києва, представники закладів середньої освіти, коледжів НАУ, а також науковці університету.
Мета круглого столу – створення сприятливих умов задля задоволення освітніх потреб обдарованої учнівської молоді шляхом залучення їх до спільних освітніх, наукових та профорієнтаційних проектів НАУ; залучення учнів до систематичної науково-дослідницької діяльності в різних галузях знань науки і техніки на базі НАУ; створення сприятливих умов для творчого розвитку та професійного самовизначення школярів спільно з МАН України.
Привітав освітян ректор Володимир Ісаєнко, побажавши всім присутнім плідної роботи, конструктивного діалогу та нових здобутків за результатами спільної роботи.
Відкрила роботу круглого столу доцент кафедри авіаційної психології ФЛСК Олена Сечейко з доповіддю «Психологічні чинники реалізації обдарованої особистості». Директор Інституту інноваційних освітніх технологій Наталія Муранова презентувала наукові, освітні та профорієнтаційні проекти, що успішно реалізується в університеті в рамках програми «Обдарована особистість». Вона  зазначила, що учні-члени МАН, які відвідують відділення (секції) є привабливим для НАУ. Представлена програма передбачає інноваційний підхід до роботи з учнівською молоддю саме на базі Національного авіаційного університету із використанням його потужного наукового та кадрового потенціалу, матеріально-технічної бази, науково-дослідних лабораторій, обладнання, а також ресурсів Науково-технічної бібліотеки.
Презентувала діяльність Національного центру «Мала академія наук України» з проблеми «Інноваційні підходи в організації дослідницької діяльності учнів: практичний аспект» Тетяна Пещеріна, заступник директора з навчально-виховної роботи.
В обговоренні теми: «Національний авіаційний університет як осередок науково-дослідницької діяльності для учнівської молоді України» активними учасниками були: Юридичний факультет (Ірина Сопілко); Факультет лінгвістики та соціальних комунікацій (Леся Хоменко); Факультет економіки та бізнес-адміністрування (Ольга Вовк); Факультет аеронавігації, електроніки та телекомунікацій (Віктор Гнатюк); Факультет кібербезпеки, комп’ютерної та програмної інженерії (Тетяна Охріменко); Факультет екологічної безпеки та інженерії (Валентина Гроза) та директор Науково-технічної бібліотеки НАУ Вікторія Вахнован.
За результатами обговорення учасники заходу висловити пропозиції щодо можливостей університету та розширення партнерства з МАН України, а саме: залучення науковців до роботи наукових відділень (секцій) МАН; участь вчених НАУ в головних заходах (проектах) Національного центру «МАН України», регіональних територіальних відділень, а також районних (міських); залучення науковців університету до експертних комісій, консультування, рецензування науково-дослідницьких робіт учасників Всеукраїнського конкурсу-захисту науково-дослідницьких робіт учнів-членів МАН України.
Задля досягнення спільної мети запропоновано також і використання таких ресурсів університету: залучення учнів-членів МАН до роботи Всеукраїнських науково-практичних конференцій, що визначені планом наукової роботи факультетів, у тому числі й до участі у конференції студентів та молодих вчених «Політ»; проведення спільних проектів (заходів) для учнів-членів МАН (конкурси, олімпіади, наукові студії, літня школа, наукові лекції, майстер-класи, дні НАУки тощо); проведення англомовних лекцій для учнів-членів МАН з навчальних дисциплін (математика, фізика, хімія тощо).
Тож маємо надію, що саме НАУ буде місцем для зосередження проектів (заходів) у контексті визначеної теми; розглядатися МАН України та її відділеннями як освітнє і наукове середовище для розвитку особистості, для виховання науковця нового покоління. А науково-педагогічні працівники університету будуть саме тою групою вчених, навколо яких мають зосереджуватися однодумці-учні, з якими учнівська молодь має нагоду поділитися своїми ідеями, новаціями, відкриттями та знайти зацікавлених науковців, які допоможуть втілити їх у життя.