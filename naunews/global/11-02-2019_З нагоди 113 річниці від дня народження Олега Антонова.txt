Заголовок: З нагоди 113 річниці від дня народження Олега Антонова
Дата: 11/02/2019
URL: https://nau.edu.ua/ua/news/2019/2/z-nagodi-113-richnitsi-vid-dnya-narodzhennya-olega-antonova.html
==================================================

Про українського авіаконструктора Олега Антонова у Меморіальній аудиторії кафедри конструкції літальних апаратів Аерокосмічного інституту НАУ говорили не з книжок, а зі спогадів колег та однодумців
–
кому поталанило працювати із всесвітньо відомим конструктором. Адже Олега Костянтиновича пов’язувала тісна співпраця з Київським інститутом інженерів цивільної авіації, де він був членом спеціалізованої ради КІІЦА.
Донька Олега Костянтиновича, професор вищої математики НАУ Анна Антонова під час зустрічі відзначила, що саме у Меморіальній аудиторії авіаконструктора О. К. Антонова відбуватимуться зустрічі із відомими авіаторами. А віце-президент ДП «Антонов» Олександр Лось зауважив, що у нинішніх студентів є унікальний шанс почути лекції Анни Антонової. Колишній директор «Заводу 410 цивільної авіації», а нині – завідувач кафедри НАУ Анатолій Кудрін, зокрема, розповів про свою першу зустріч із Олегом Антоновим.
Академік, доктор медичних наук, Заслужений художник України Анатолій Радзіховський зазначив,  що,  окрім авіації, головним захопленням Олега Антонова було малярство.  Конструктор завжди був переконаним, що «некрасиве не літає». Тому його літаки – зразок досконалості й краси.