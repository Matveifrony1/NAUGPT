Заголовок: Конференція трудового колективу НАУ
Дата: 25/11/2016
URL: https://nau.edu.ua/ua/news/2016/11/konferentsiya-trudovogo-kolektivu-nau.html
==================================================

23 листопада 2016 року в Національному авіаційному університеті відбулася Конференція трудового колективу, на якій затвердили основний організаційно-правовий документ – Статут НАУ, ухвалили виконання Колективного договору за 2016 рік та Колективний договір на 2017 рік. На конференції також були присутні народний депутат України, член Наглядової ради Ігор Попов та заступник директора департаменту вищої освіти Міністерства освіти і науки України Григорій Бойко.
На початку зустрічі було обрано членів робочих органів конференції: президії, мандатної комісії, лічильної комісії та секретаріату. До складу президії Конференції трудового колективу увійшли в. о. ректора НАУ Володимир Ісаєнко, голова Первинної профспілкової організації НАУ Володимир Гребенніков, голова первинної профспілкової організації студентів та аспірантів НАУ Марія Рощук, директор Інституту ІКАО Галина Суслова та голова вченої ради НАУ Валерій Чепіженко.
Голова мандатної комісії Олена Калініченко доповіла, що   до участі в Конференції відповідно до затвердженого положення було запрошено 300 делегатів. У Конференції взяли участь 277 делегатів, кожен отримав мандат. 23 делегати були відсутні з поважних причин, що було підтверджено документами.
На порядку денному конференції розглядалися наступні питання:
1) Узгодження нової редакції Статуту НАУ;
2) У звіт про виконання Колективного договору за 2016 та затвердження Колективного договору на 2017 рік;
3) Ухвалення рішення про зміни в складі комісії по трудових зборах;
4) Різне.
У своєму виступі щодо нової редакції Статуту НАУ голова вченої ради НАУ Валерій Чепіженко зазначив:
«НАУ має творити історію, якою ми б пишалися. Але кризові явища за останні роки негативно вплинули на авторитет університету. Вихід з цього становища ми повинні шукати самостійно, а не чекати допомоги від держави. Ми провели велику кількість засідань; положення нового Статуту було оприлюднено на офіційному сайті НАУ. Всі положення пройшли перевірку юридичного відділу нашого університету. 7 листопада 2016 року було ухвалено кінцевий результат роботи над Статутом, хоча не всі ідеї були включені до нього. Основний мотив внесення змін – приведення Статуту у відповідність до вимог ЗУ «Про вищу освіту». Серед важливих положень нової редакції Статуту – проректори університету повинні мати науковий ступінь та вчене звання, а обиратися на посади вони будуть за погодженням зі студентським самоврядуванням. Наша молодь написала окремий розділ щодо студентських організацій та заходів. Остання редакція нового Статуту була висвітлена на офіційному сайті НАУ. Всі бажаючі ознайомилися та внесли свої пропозиції до нової редакції Статуту».
Валерій Чепіженко закликав підтримати узгодженну вченою радою редакцію Статуту з внесенням запропонованих та проголосованих пропозицій. Він повідомив, що на засіданні вченої ради найближчим часом буде створено Статутну раду, і кожен, хто не встиг надати свої пропозиції, зможе це зробити в майбутньому, оскільки рада створюється на постійній основі.
Член Наглядової ради, народний депутат Ігор Попов зазначив: «Усі знають, що в університеті були проблеми, і ми хочемо, щоб вони вирішилися. Ви добре знаєте непросту ситуацію в Україні, відповідно, й ситуацію з державним замовленням. Але держава зацікавлена у розвитку університету. Завдання Наглядової ради полягає у дотриманні всіх правил та законів у процесі розвитку університету. Ми приймаємо будь-які заявки та скарги щодо порушення правил та норм, аби уникнути повторення корупційних схем. Сьогодні порядок денний насичений. Я впевнений, що НАУ буде розвиватися. Змінити Статут НАУ відповідно до можливостей університету – перший крок. Вирішимо нагальні проблеми і затвердимо Концепцію та Стратегію розвитку НАУ на десять років».
Від Міністерства освіти і науки стосовно ситуації в НАУ виступив заступник директора департаменту вищої освіти Григорій Бойко: «Згідно із ЗУ «Про вищу освіту», університет має певну автономію. Тільки ви, колектив, можете сформувати Статут, який буде відповідати вашим потребам. Але пропозиції повинні відповідати чинному законодавству. Закон понад усе. Університету варто зробити цей крок. Активність дискусії показує, що ви хочете це робити. Ви повинні шукати шляхи вирішення проблем. Але важлива складова – варто робити кроки поетапно».
Після активної дискусії на конференції було проголосовано і погоджено нову редакцію Статуту НАУ.
Перед делегатами конференції виступив в.о. ректора НАУ Володимир Ісаєнко зі звітом адміністрації НАУ щодо виконання колективного договору та пріоритетні напрями діяльності на 2017 рік. Він акцентував увагу на актуальних питаннях розвитку університету: міжнародне співробітництво, налагодження партнерських відносин з українськими компаніями, поширення англомовного проекту, запровадження додатку до диплому європейського зразка, розвиток науково-дослідницького напрямку та підтримку трудового колективу університету і виплату премій всім співробітникам НАУ в розмірі 20% заробітної плати за листопад місяць. Також в. о. ректора НАУ пояснив причину необхідності швидких кроків прийняття нової редакції Статуту НАУ: «Діяльність університету повинна бути в рамках правового поля. Є відповідна постанова Кабінету Міністрів України: у разі відсутності затвердженого Статуту відповідно до ЗУ «Про вищу освіту» НАУ втрачає статус неприбуткової організації. Ми маємо самі собі допомогти. Держава дає те, що може дати. Ми повинні робити важливі кроки, щоб наступного року вже впевнено дивитися у майбутнє».
Учасники конференції також визнали виконаним Колективний договір 2016 року і погодили проект Колективного договору на 2017 рік. Варто зауважити, що у всіх структурних підрозділах відбулися зустрічі з трудовим колективом. Кожен мав можливість внести свої пропозиції. За результатами цих зустрічей було створено проект Колективного договору на 2017 рік.
Конференція трудового колективу тривала понад три години. У підсумку роботи були ухвалені важливі для забезпечення діяльності і розвитку університету рішення.