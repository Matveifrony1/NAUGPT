Заголовок: Ректори НАУ Максим Луцький та УжНу Володимир Смоланка відкрили міжнародну конференцію  «ITSEC» в Ужгороді
Дата: 03/05/2023
URL: https://nau.edu.ua/ua/news/2023/5/rektori-nau-maksim-lutskiy-ta-uzhnu-volodimir-smolanka-vidkrili-mizhnarodnu-konferentsiyu-itsec-v-uzhgorodi.html
==================================================

З 3 по 4 травня 2023 року в місті Ужгород відбудеться XII Міжнародна науково-технічна конференція, присвячена 90-річчю Національного авіаційного університету (НАУ) «ITSEC». Організатори конференції: Національний авіаційний університет, ДВНЗ «Ужгородський національний університет», ГО «Асоціація спеціалістів кібербезпеки».
Основна мета цієї конференції – представити сучасні досягнення та результати досліджень у всіх аспектах інформаційної та кібербезпеки, бізнес-аналітики та консолідації інформації.
У своєму вітальному слові, яким розпочався захід, Максим Луцький звернувся до учасників та наголосив на важливості подібної конференції для наукової спільноти.
«Конференція дає можливість обговорити актуальні виклики та проблеми кібербезпеки та захисту інформації в контексті повномасштабної війни росії проти України та знайти спільні рішення. Оскільки наш цифровий світ продовжує розвиватися, кібербезпека та захист інформації стають дедалі важливішими завданнями, що постають перед нашим суспільством. Ця конференція, я впевнений, допоможе нам зрозуміти та оцінити поточний стан справ у цій сфері та знайти нові інноваційні рішення та підходи до нашої інформаційної безпеки»,- зазначив він.
Ректор НАУ побажав усім успіху та плідної роботи на конференції, сподіваючись, що доповіді, дискусії та ідеї допоможуть присутнім удосконалити знання та практичні навички з кібербезпеки та захисту інформації, що особливо актуально в умовах гібридних війн.
Модерує пленарне засідання та представляє НАУ — доктор технічних наук, професор, завідувач кафедри безпеки інформаційних технологій Факультету кібербезпеки та програмної інженерії НАУ Олександр Корченко.
Також зі зверненням виступили інші почесні учасники: ректор ДВНЗ «Ужгородський національний університет» Володимир Смоланка, голова Закарпатської обласної військової адміністрації Віктор Микита, заступник голови ЗОВА з питань цифрового розвитку, цифрових трансформацій і цифровізації (CDTO) Олександр Пацкан, начальник Держспецзв’язку в Закарпатській області Петро Маркевич, директор департаменту освіти і науки, молоді та спорту ЗОВА Мар’яна Марусинець, начальник управління цифрового розвитку, цифрових трансформацій і цифровізації ЗОВА Василь Гомонай, заступник начальника відділу протидії кіберзлочинам в Закарпатській області Михайло Танчиця.
Робота триває.