Заголовок: Правове забезпечення єдиного повітряного простору
Дата: 14/05/2015
URL: https://nau.edu.ua/ua/news/2015/5/pravove-zabezpechennya-edinogo-povitryanogo-prostoru.html
==================================================

28 квітня 2015 року в Юридичному інституті відбулося засідання секції «Міжнародно-правова регламентація повітряного простору» ХІ  Міжнародної науково-технічної конференції «Авіа-2015».
Його мета - актуалізація питань, пов’язаних із  формуванням та підтриманням Європейського плану конвергенції впровадження Єдиного європейського неба, вагомими складовими якого є імплементація законодавства України та здійснення  заходів  для досягнення сумісності національних аеронавігаційних систем.
Директор Юридичного інституту Ірина Сопілко відзначила, що робота над угодою про спільний авіаційний простір триває, і науковці мають долучитися до вироблення конкретних пропозицій  щодо правового забезпечення цього процесу.
Обговорювались проблеми, що перешкоджають нашій державі досягнути результату у складному переговорному процесі створення вільного неба між Україною і ЄС. Розглядалися також питання, пов’язані з гармонізацією повітряного простору України та імплементацією європейських вимог; єдині стандарти в авіації; визначення міжнародно-правових засад регулювання використання повітряного простору; правові аспекти змін у сфері повітряних перевезень у контексті підготовки України до вступу в «Єдине європейське небо»; методи адміністративно-правового регулювання в сфері забезпечення безпеки польотів тощо.
Науковці наголосили на необхідності більш рішучих кроків як з боку ЄС, так і України задля прискорення реалізації положень «Відкритого неба».