Заголовок: Перший всеукраїнський конкурс науково-інженерних проектів «БЕЗПІЛОТНА АВІАЦІЯ»
Дата: 17/05/2016
URL: https://nau.edu.ua/ua/news/2016/5/pershij-vseukrainskij-konkurs-naukovo-inzhenernix-proektiv-bezpilotna-aviacziya.html
==================================================

Згідно наказу в.о. ректора В. Харченка від 24.02.16 №441\ст з 14 березня 2016 року стартував всеукраїнський конкурс науково-інженерних проектів «БЕЗПІЛОТНА АВІАЦІЯ». Конкурс проводить Національний авіаційний університет спільно з партнером – «Асоціацією національної авіації та безпілотних систем» та за підтримки спонсора компанії «ЮА ТЕХНОЛОДЖІ».
Подібний захід проводиться в Україні вперше та має слугувати вирішенню таких актуальних питань для галузі, як: розвиток безпілотної авіації через надання адресної підтримки найбільш перспективним науково-технічним проектам; виявлення талановитих вчених і створення умов для їх подальшої науково-дослідницької діяльності; підвищення конкурентоспроможності вітчизняних науково-технічних і науково-інженерних розробок; розвиток партнерства та підтримка ефективної взаємодії центральних органів державної влади, освітніх і наукових установ, промислових підприємств і бізнес-структур в Україні.
До фіналу конкурсу, який відбудеться 20 травня 2016 року у приміщенні залу Вченої ради університету, відібрано 10 проектів, які були виділені з 43 проектів експертами університету та представниками Асоціації. Географія конкурсу – Луцьк, Харків, Житомир та Київ.  Для участі у Журі Конкурсу запрошено: народного депутата України Андрієвського Д.Й., представників Міністерства оборони України, Ради національної безпеки і оборони України, Державної прикордонної служби України та заводу 410 ЦА.