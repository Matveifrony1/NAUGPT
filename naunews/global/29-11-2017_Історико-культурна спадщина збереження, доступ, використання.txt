Заголовок: Історико-культурна спадщина: збереження, доступ, використання
Дата: 29/11/2017
URL: https://nau.edu.ua/ua/news/2017/11/istoriko-kulturna-spadshchina-zberezhennya-dostup-vikoristannya.html
==================================================

23-26 листопада 2017 року кафедра історії та документознавства Навчально-наукового гуманітарного університету провела ІІ Міжнародну науково-практичну конференцію «Історико-культурна спадщина: збереження, доступ, використання». Тематика конференції була ємною та актуальною: від проблем використання, доступу та збереження документального надбання на різних носіях інформації, ролі історико-культурної спадщини у формуванні колективної відповідальності та становленні громадянського суспільства – до проблем підготовки фахівців в умовах цифрової доби.
Робота конференції розпочалася з презентації колективної монографії «Соціально-етичні основи збереження цифрової історико-культурної спадщини в Україні» (І. Тюрменко, М. Рогожа, Л. Божук, Т. Курченко, Л. Халецька). Видання присвячене проблемам збереження цифрової історико-культурної спадщини на веб-сайтах архівних та музейних установ України. Воно стало гідним результатом дослідження, що проводилося викладачами кафедри історії та документознавства під керівництвом д. і. н., професора І. Тюрменко упродовж 2013-2016 рр. у рамках міжнародного проекту Inter PAREST Trust.
Конференція стала відкритим майданчиком обміну думками щодо шляхів підвищення ролі інститутів соціальної та національної пам’яті у захисті прав громадян та збереженні особистої та громадянської пам’яті.
У роботі конференції взяли участь науковці, діячі архівних, бібліотечних та музейних установ з України, Литовської Республіки, Німеччини, Туреччини, Чеської республіки. Серед українських представників – провідні науковці Інституту історії України НАН України, Державної наукової установи «Енциклопедичне видавництво», Центру досліджень історико-культурної спадщини України, Галузевого державного архіву Служби безпеки України, Інституту політичних і етнонаціональних досліджень ім. І. Ф. Кураса, Національної бібліотеки України ім. В. І. Вернадського, Івано-Франківської обласної універсальної наукової бібліотеки ім. І. Франка, Шевченківського національного заповідника; науково-педагогічні працівники споріднених кафедр: Київського національного університету ім. Тараса Шевченка, Одеського національного морського університету, Одеського національного політехнічного університету, Донецького національного університету ім. Василя Стуса (м. Вінниця), Київського національного університету культури і мистецтв, Національного університету «Львівська політехніка», Київського національного університету будівництва і архітектури та ін.
Відомості про організацію архівної справи в галузевих архівах, доступ до архівних документів та їх поширення звучали у доповідях д-р. Боден (ФРН, архів BStU), завідувача відділом контролю за документами Д. Конрамовичене та архівіста Д. Мозураса (Новий державний архів Литви); К. Станісоуске, адміністратор відділу управління цифровими документами розповіла про відповідальність архівістів у збереженні національної пам’яті (Каунаський окружний архів, Литва); проблеми пов’язані з функціонуванням електронного документообігу у цифрову добу проаналізувала PhD Л. Оздемір (Мармара університет, Туреччина). Досвідом про формуванням фахівців з архівної справи поділилися директор музею Східної Чехії д-р П. Грюліх та PhD Я. Войтішкова (Університет Градець-Кралове, Чеська республіка).
Широка дискусія розгорнулася навколо проблем архівів політичних партій (д. і. н., проф. Т. Бевз), повернення втрачених культурних цінностей (к. і. н. С. Кот), ролі документального надбання у поверненні національної пам’яті (д. і. н., проф. М. Михайлуца, д. і. н., проф. А. Киридон, к. і. н., доц. О. Бажан) та інших тем. Учасники конференції відвідали музей історії НАУ.
В рамках конференції 24 листопада робота секцій проводилася в Ніжинському державному університету ім. Миколи Гоголя. З вітальним словом до присутніх звернувся ректор університету О. Самойленко. Учасники конференції відвідали унікальний музей рідкісної книги імені Г. П. Васильківського та художню колекцію, які входять до структури університету.
Конференція поклала початок новим формам співробітництва та наукової комунікації.