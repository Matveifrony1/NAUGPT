Заголовок: Команда НАУ бере участь у міжнародній програмі з розвитку лідерського потенціалу
Дата: 11/04/2018
URL: https://nau.edu.ua/ua/news/1/4/komanda-nau-bere-uchast-u-mizhnarodniy-programi-z-rozvitku-liderskogo-potentsialu.html
==================================================

Команда Національного авіаційного університету бере участь у триденному модулі «Програми розвитку лідерського потенціалу університетів України», організованої під егідою та за підтримки Інституту вищої освіти НАПН України, Фундації лідерства у вищій освіті (Велика Британія), Британської Ради та Міністерства освіти і науки України.
Модуль "Центр розвитку команд" направлений на розуміння контекстів реформи вищої освіти в Україні, лідерство та зміни у контексті вищої освіти, погляди на лідерство і менеджмент. Модуль продовжується три дні, з 11 по 12 квітня та є базисом для створення Академії змін.
Сьогодні команда НАУ у складі в.о. ректора НАУ Володимира Ісаєнка;  д.т.н., професора кафедри екології Оксани Вовк, секретаря Наукового товариства студентів, аспірантів, докторантів та молодих учених НАУ Ксенії Семенової, аспіранта НАУ Ігоря Кравчишина, студентки НАУ Ганни Панасюк, взяла участь у тренінгах.
Нагадаємо, що в січні  Британська Рада, Інститут вищої освіти Національної академії педагогічних наук України та Фундація лідерства для вищої освіти Сполученого Королівства обрали проект команд НАУ «Ефективне партнерство університету зі стейкхолдерами» серед багатьох інших університетів для участі в третьому циклі «Програми розвитку лідерського потенціалу університетів України».
Довідково. Програма розвитку лідерського потенціалу університетів України є інноваційним проектом з формування культури лідерства у вітчизняній вищій освіті. Програма поєднує серію навчальних модулів від провідних тренерів Фундації лідерства у вищій освіті (Велика Британія), можливість здійснення навчального візиту до британського партнерського вузу, а також практику лідерського потенціалу у формі роботи над інституційним проектом змін.
Британська Рада впроваджує Програму з 2016 по 2019 рр. у партнерстві з Інститутом вищої освіти Національної академії педагогічних наук України та Фундацією лідерства для вищої освіти (Велика Британія), а також за підтримки Міністерства освіти і науки України.
У Програмі беруть участь університетські команди у складі 7 осіб, які об’єдналися для роботи над проектом інноваційних змін задля розвитку університету. Члени команди представляють усі ланки університетської спільноти – управлінську (ректор / проректор і керівник(и) структурних підрозділів), адміністративну, академічну та студентську. Кожен член команди відповідає за реалізацію певного напряму роботи над проектом змін, бере активну участь у діяльності команди і робить вагомий внесок в її успіх.