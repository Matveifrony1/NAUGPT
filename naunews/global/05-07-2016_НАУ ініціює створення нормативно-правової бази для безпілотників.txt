Заголовок: НАУ ініціює створення нормативно-правової бази для безпілотників
Дата: 05/07/2016
URL: https://nau.edu.ua/ua/news/2016/7/nau-initsiyue-stvorennya-normativno-pravovoi-bazi-dlya-bezpilotnikiv.html
==================================================

Безпілотна авіація може використовуватися не тільки у зоні бойових дій, а й мати широке застосування в інших сферах, -про це йшлося на нараді в Національному авіаційному університеті. В ній взяли участь в. о. ректора Володимир Харченко, представники Головного управління воєнізованої охорони, ПАТ «Укрзалізниця», Украероруху та Державіаслужби. Головним питанням на обговоренні було використання безпілотних літальних апаратів для нагальних потреб залізничного транспорту та поштових послуг. Спікери наголосили на тому, що безпілотні системи НАУ мають усі шанси виконувати поштові перевезення та відігравати важливу роль у процесі контролю залізничного транспорту. Сьогодні єдиною перешкодою до введення таких послуг є відсутність відповідного законодавства, яке регулюватиме використання повітряного простору безпілотними системами. Саме на цьому акцентував начальник відділу управління і використання повітряного простору Украероцентру Олег Крижанівський.
«Якщо НАУ знайде можливість вплинути на зміну законодавчої бази, ці плани цілком реальні. Адже без надійної юридичної основи інтегрування у повітряний простір неможливе. Перспектива розвитку цього напряму у безпілотній авіації є, але наразі вона потребує нормативного врегулювання, яке наше законодавство, на жаль, не передбачає», – стверджує пан Олег.
Своєю чергою Національний авіаційний університет готовий ініціювати створення необхідної нормативно-законодавчої бази та ввести в експлуатацію безпілотні системи власного виробництва.
http://vnz.org.ua/novyny/podiyi/9349-nau-initsijue-stvorennja-normatyvno--pravovoyi-bazy-dlja-bezpilotnykiv