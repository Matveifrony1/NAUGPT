Заголовок: Міжкафедральний науково-методичний семінар «Транспортно-географічна підготовка сучасного фахівця»
Дата: 29/11/2016
URL: https://nau.edu.ua/ua/news/2016/11/mizhkafedralniy-naukovo-metodichniy-seminar-transportno-geografichna-pidgotovka-suchasnogo-fahivtsya.html
==================================================

22 листопада 2016 р. у ННІ Міжнародних відносин відбувся міжкафедральний науково-методичний семінар «Транспортно-географічна підготовка сучасного фахівця», співорганізаторами якого виступили кафедра країнознавства і туризму Національного авіаційного університету та кафедра економічної та соціальної географії  КНУ ім. Тараса Шевченка. В семінарі, зокрема, взяли участь відомі фахівці в сфері транспортної географії проф. І. Смирнов, доц. О. Аріон, доц. Н. Пашинська з КНУ ім. Тараса Шевченка та проф. Г. Балабанов, проф. І. Дудник, доц. О. Соловйова з НАУ, а також студенти-магістри.
На семінарі відбулась презентація першого в незалежній Україні підручника проф. І. Дудника «Транспортна географія» В ньому узагальнено здобутки вітчизняної та зарубіжної науки стосовно географічного трактування теорії транспортних систем, їхньої структури та організації, науково-методичних основ комплексного дослідження транспорту, особливості просторового розвитку світової та національної транспортних систем.
Велику зацікавленість викликали доповіді проф. Геннадія  Балабанова «Транспортна складова в підготовці туризмознавців», проф. Ігоря Смирнова «Транспортна геологістика», доц. Наталії Пашинської «Трансформація географії транспорту в Україні», проф. Івана Дудника «Методологічні акценти сучасної транспортної географії».
Учасники семінару наголосили на актуальності та практичній значимості транспортно-географічної тематики в наукових дослідженнях та у поліпшенні підготовки фахівців у Національному авіаційному університеті.