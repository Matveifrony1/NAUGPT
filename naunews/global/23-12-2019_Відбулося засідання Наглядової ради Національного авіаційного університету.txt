Заголовок: Відбулося засідання Наглядової ради Національного авіаційного університету
Дата: 23/12/2019
URL: https://nau.edu.ua/ua/news/1/12/vidbulosya-zasidannya-naglyadovoi-radi-natsionalnogo-aviatsiynogo-universitetu.html
==================================================

20 грудня 2019 року відбулося засідання Наглядової ради Національного авіаційного університету. Участь у ньому взяли Голова Наглядової ради університету Народний депутат України VIII скликання, професор, доктор медичних наук, доктор політичних наук, заслужений діяч науки і техніки Костянтин Іщейкін, заступники Голови наглядової ради: член Національного агентства кваліфікацій, кандидат фізико-математичних наук, доцент Володимир Ковтунець, Президент громадської організації «Асоціація розвитку авіації» Олександр Бадрудінов, ректор Національного авіаційного університету, доктор біологічних наук, професор Володимир Ісаєнко, члени Наглядової ради – голова Державної авіаційної служби України Олександр Більчук, радник президента Асоціації цивільної авіації «Аеропорти України», кандидат юридичних наук Ігор Довбань, генеральний директор ТОВ «Мастер-Авіа» Олег Левченко, президент Авіакомпанії «Міжнародні авіалінії України» (2004-2019 рр.) Юрій Мірошников, перший заступник генерального директора міжнародного аеропорту «Жуляни» (м. Києва) Олег Петровський, начальник авіаційного управління – начальник авіації Департаменту охорони державного кордону Адміністрації Державної прикордонної служби України, генерал-майор Микола Тепан, а також проректори та представники адміністрації університету.
Засідання Наглядової ради відкрив голова – Костянтин Іщейкін, який акцентував увагу на тому, що засідання Наглядової ради є демократичним кроком у співпраці з органами державного управління і сприятиме успішній діяльності колективу університету, його подальшому розвитку та інтеграції у світову освітню систему.
Відповідно до затвердженого порядку денного, ректор університету Володимир Ісаєнко представив членам Наглядової ради Стратегію розвитку Національного авіаційного університету до 2030 року. Володимир Миколайович охарактеризував ключові напрямки діяльності університету відповідно до Дорожньої карти на 2019-2021, презентував перспективні шляхи розвитку, закцентував увагу на науково-дослідницькій роботі, університетській інфраструктурі, проблемах формування контингенту студентів.
Наступним питанням порядку денного заслухано звіт про освітню, наукову, міжнародну, економічну та господарську діяльність Національного авіаційного університету у 2019 році. Співдоповідачами з цього питання стали проректори університету Артур Гудманян, Володимир Харченко та Роза Вінецька.
Зі звітом про підсумки опрацювання матеріалів аудиту Рахункової палати та вжиті заходи з усунення порушень і недоліків виступив перший проректор Валерій Козловський. Голова Наглядової ради університету Костянтин Іщейкін наголосив на необхідності усунення порушень, виявлених аудитом, підготовки відповідних документів та притягнення до відповідальності працівників університету, причетних до порушень.
Члени Наглядової ради позитивно оцінили діяльність Національного авіаційного університету у 2019 році та визнали діяльність ректора Володимира Ісаєнка задовільною, а також внесли низку пропозицій щодо подальшого розвитку університету.
Наприкінці засідання голова Наглядової ради університету Костянтин Іщейкін подякував ректору та присутнім представникам адміністрації за досягнуті результати та окреслив напрями подальшої діяльності Наглядової ради університету.