Заголовок: У НАУ відбулася ІІІ Всеукраїнська науково-практична конференція з економіки
Дата: 22/05/2018
URL: https://nau.edu.ua/ua/news/1/5/u-nau-vidbulasya-iii-vseukrainska-naukovo-praktichna-konferentsiya-z-ekonomiki.html
==================================================

21 травня, на кафедрі економіки повітряного транспорту, пройшла ІІІ Всеукраїнська науково-практична конференція «Проблеми розвитку потенціалу підприємства в глобальних економічних умовах», присвячена 85-річчю НАУ.  Робота конференції проводилася за секцією «Стратегічні напрями розвитку економічного потенціалу в умовах міжнародної інтеграції». Паралельно відбулася секція з аналогічною назвою на кафедрі економіки та бізнес технологій.
До учасників конференції з привітанням звернулася декан Факультету економіки та бізнес-адміністрування НАУ Світлана Петрова, котра додала, що цей захід є спільним проектом ФЕБА та кафедри економіки повітряного транспорту. Для багатьох юних доповідачів, сказала Світлана Володимирівна, це буде перший публічний виступ і побажала в ході роботи конференції знайти цікаві думки, зробити наукові пропозиції.
А Олена Ареф’єва, завкафедри ФЕБА, звертаючись до студентів зазначила, що вони мають певні знання з економіки підприємств, міжнародної економіки й вже вміють їх поєднати. «Зараз ми живемо в епоху економіки знань, всі знання, які ми отримуємо на конференціях, у спілкуванні на круглих столах – допомагають розширювати можливості, що закладені в потенціал підприємства, в потенціал кожної людини, - зазначила декан ФЕБА. –  Саме творчість в отриманні знань та у їх використанні допоможе всім учасникам конференції піднятися на вищі щаблі й отримати корисну інформацію. Сьогоднішні цікаві й корисні доповіді допоможуть вам написати гарні наукові праці: статті, дипломні роботи».
У свою чергу Ольга Вовк, доцент кафедри  економіки повітряного транспорту, вітаючи присутніх – професорів, кандидатів і докторів наук, доцентів, молодих вчених, студентів, котрі взяли участь у конференції, зазначила, що ця конференція – вже третя за рахунком, заснована з орієнтиром саме на студентство. «Конференція проходить на високому науковому рівні, адже у ній беруть участь студенти і науковці з усієї України. Наразі, лише по нашій секції задіяно сім університетів, у тому числі й із Луганської області. Є,також, учасники з Вінницьких, Львівських і Харківських  університетів», - зазначила вона.
Пленарне засідання секції розпочалися з доповідей студентів НАУ Дмитра Іванця та третьокурсниці Ганни Заремби. Дмитро зробив цікаву доповідь «Основні проблеми залучення інвестицій на підприємства України», а Ганна – не менш інформативну доповідь «Підвищення конкурентоспроможності української економіки як фактор економічного зростання в умовах глобалізації».
Учасники конференції заслухали й чимало інших доповідей на економічну тему та все що з цим пов’язано (екологічні та бізнесові аспекти, маркетинг, і т.п.).