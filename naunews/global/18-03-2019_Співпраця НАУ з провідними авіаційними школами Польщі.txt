Заголовок: Співпраця НАУ з провідними авіаційними школами Польщі
Дата: 18/03/2019
URL: https://nau.edu.ua/ua/news/2019/3/spivpratsya-nau-z-providnimi-aviatsiynimi-shkolami-polshchi.html
==================================================

На запрошення польських партнерів делегація Національного авіаційного університету на чолі з ректором Володимиром Ісаєнком відвідала Вищу державну професійну школу (ВДПШ) в Хелмі та Жешувську Політехніку (Республіка Польща). У складі делегації: проректор з міжнародного співробітництва та освіти Олександр Запорожець, декан факультету екологічної безпеки, інженерії та технологій Сергій Бойченко, завідувач кафедри аеродинаміки та безпеки польотів літальних апаратів Сергій Іщенко, доцент Ганна Яковлева.
14 березня відбулась зустріч з ректором ВДПШ Аркадіушем Тофілом та сенатором Йозефом Зайонцем. Сторони обговорили результати співпраці, що розпочалася в жовтні 2006 року. Керівники університетів домовились у найближчі два роки реалізовувати спільні наукові та освітні проекти, організовувати спільні конференції,  семінари, наукові симпозіуми, а також здійснювати обмін студентів. Досягнуто згоди щодо спільної підготовки технічного та льотного персоналу для потреб навчальних центрів обох вишів.
Важливою частиною візиту стало відвідування лабораторій Центру інженерних досліджень та Центру льотної підготовки студентів авіаційних та технічних факультетів. Директор Центру Лукаш Пузіо розповів про навчальні плани з підготовки пілотів (отримання ліцензій PPL, CPL та ATPL) і технічного персоналу з наданням ліцензії авіаційного механіка.
15 березня 2019 року делегація НАУ відвідала Жешувську Політехніку. Делегація з України зустрілася з ректором Тадеушем Марковським, проректором з міжнародного співробітництва Гжегошем Осташем, завідувачем кафедри двигунів Казімежем Лейдою та  директором Авіаційного учбового центру Мечиславом Гораком. Обговорено подальше наукове співробітництво і можливості поширення його на нові дисципліни авіаційної галузі.
Сторони домовились про подальшу співпрацю, зокрема щодо подвійних дипломів для студентів та підписання нової угоди про співпрацю в науковій сфері. Зокрема, йдеться про розвиток освітніх програм з підготовки пілотів, екології, хімічної технології, двигунів внутрішнього згоряння.
Українська делегація відвідала Авіаційний центр, розташований в аеропорту Жешув-Ясьонка, який вже понад 40 років готує пілотів для авіакомпаній Польської республіки.