Заголовок: Розвиток співпраці у сфері безпеки авіації з АТ «Мотор Січ»
Дата: 12/02/2018
URL: https://nau.edu.ua/ua/news/1/2/rozvitok-spivpratsi-u-sferi-bezpeki-aviatsii-z-at-motor-sich.html
==================================================

З 5 по 9 лютого 2018 на базі Міжнародного тренінгову центру АТ «Мотор Січ» були проведені курси Інституту ІКАО НАУ «Система управління безпекою авіації». Група включала заступників головного конструктора, провідних конструкторів, начальників бюро та відділів, у сферу відповідальності яких входять розробка сучасних зразків авіаційної та вертолітної  техніки, їхніх силових установок та обладнання. Заняття проводив інструктор Інституту ІКАО, заступник начальника  відділу міжнародних зв’язків НАУ, к.е.н., доцент Дмитро Бугайко.
Курс був побудований на відкритій дискусії та живому обміні досвідом щодо особливостей впровадження системного підходу до управління безпеки авіації. Матеріал курсів базувався на методиках управління безпекою авіації ІСАО, EASA, Eurocontrol, FAA, державних програм безпеки авіації  різних країн, національних документах і практичних прикладах розвитку систем управління безпекою різноманітних авіаційних організацій. Після завершення курсу з боку слухачів надійшли позитивні відгуки.
Співпраця у галузі перепідготовки керівних кадрів провідного авіаційного вищого навчального закладу  та  флагману авіаційної промисловості України є запорукою підвищення рівня безпеки, ефективності та конкурентоздатності авіаційної промисловості незалежної держави.