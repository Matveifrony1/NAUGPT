Заголовок: Спільнота ФМВ НАУ взяла участь в Міжнародній науково-практичній конференції «The Modern World and Economic Diplomacy»
Дата: 07/04/2023
URL: https://nau.edu.ua/ua/news/2023/4/spilnota-fmv-nau-vzyala-uchast-v-mizhnarodniy-naukovo-praktichniy-konferentsii-the-modern-world-and-economic-diplomacy.html
==================================================

Студенти та викладачі Факультету міжнародних відносин НАУ взяли участь у першій міжнародній науково-практичній конференції «The Modern World and Economic Diplomacy: Challenges, Solutions and Recovery of Ukraine».
Організатор заходу – Дипломатична академія України імені Геннадія Удовенка при МЗС (ДАУ).
Участь в онлайн-дискусії взяли дипломати, науковці та експерти з Києва, Лондона, Гонконга, Варшави, Таллінна, Нью-Йорка та інших міст світу.
Захід відкрив директор ДАУ Геннадій Надоленко, який розповів про цілі та завдання дискусії та зазначив, що цей захід є підготовчим перед великою Конференцією з відновлення України (URC 2023), яка відбудеться у Лондоні 21-22 червня 2023 року.
З доповідями виступили: Надзвичайний і Повноважний Посол України в Туніській Республіці Володимир Хоманець; державний секретар МЗС України Олександр Баньков; директор Інституту економіки та прогнозування НАН України та співорганізатор конференції Валерій Геєць; професор міжнародної економіки та макроекономіки Erasmus University Пітер ван Бергейк; науковий співробітник Лондонської школи економіки та політики Стівен Вулкок; професор Базельського університету та Центру соціально-економічного розвитку Раймонд Санер, радник відділу економічної дипломатії Міністерства закордонних справ Естонії Хеле Карілайд та багато інших.
Доповідачі поділились власним досвідом та обговорили актуальні питання ролі економічної дипломатії у відновленні України. Вони окреслили основні завдання і виклики, які стоять перед економічною дипломатією країни та зазначили, що головним завданням української економічної дипломатії є залучення до України інвесторів та міжнародної спільноти, а також підтримка їхніх великих проєктів із відновлення нашої держави.
Участь студентів та викладачів факультету в міжнародній науково-практичній конференції стала можливою завдяки співпраці ФМВ НАУ та ДАУ.