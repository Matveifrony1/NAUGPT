Заголовок: Сьогодні одягає НАУ вишиванку
Дата: 18/05/2018
URL: https://nau.edu.ua/ua/news/1/5/sogodni-odyagae-nau-vishivanku.html
==================================================

17 травня колектив Національного авіаційного університету влаштував низку святкових заходів під загальним гаслом «НАУ носить вишиванку».
З самого ранку студентство і працівники Національного авіаційного університету влаштували оригінальний флеш-моб до Дня вишиванки – одягнені в українські вишиті сорочки утворили літери «НАУ» біля одного з символів нашого вишу – літака Ан-26.
Пізніше, в рамках відзначення Дня вишиванки, відбувся танцювальний флеш-моб на площі Знань, а потім - святковий концерт. Перед учасниками свята виступала середня та старша групи студії Сучасного танцю «Don't stop Dance» під керівництвом Катерини Бондар, а також хореографічний колектив «Аеропорт» з композицією «Танцювати біля неба», керівник  Світлана Романенко. Щедрі оплески зібрала студентка 2 курсу Навчально-наукового Гуманітарного інституту Марина Конончук, яка виконала пісню «Молитва за Україну». Своїми голосочками - дзвіночками потішили учасників свята і гостей НАУ учасники дитячої хореографічної групи «Щедрик» з композицією «Долоні до сонця», а студентка 3 курсу ННІМВ Юлія Вишнякова теж подарувала чудову пісню.
Вітаючи з Днем вишиванки учасників свята, ректор Національного авіаційного університету Володимир Ісаєнко зазначив: «У цей день ми ідентифікуємо себе і один одного як українців, передаємо певні символи нашої традиції. Кожен  День вишиванки, кожна така акція укріплюють нашу державу і нас, українців, адже нині вишиванка -  не лише елемент народного костюму або фольклорна екзотика, це наш генетичний код, ознака вірності нашим традиціям, зв'язку поколінь. Більше того, нині вишиванка стає символічною уніформою тих, хто бореться за Україну та за її Свободу!».
Ідею акції Всесвітній день вишиванки в 2006 році запропонувала студентка факультету історії, політології та міжнародних відносин Чернівецького національного університету імені Юрія Федьковича Леся Воронюк. Вже в 2010 році акція охопила не тільки Чернівці, а ще й Запоріжжя, Сімферополь, Львів, Рівне. З тих пір свято стало не лише загальноукраїнським, але й міжнародним.
Долучитися до свята, яке щороку припадає на третій четвер травня, зовсім не складно. Досить прийти в українській вишитій сорочці на роботу, навчання або долучитися до одного із запланованих на 17 травня святкових заходів. Так, як це сьогодні зробили у НАУ наувишиванка2018