Заголовок: Конференція Астрономічної школи молодих вчених
Дата: 27/05/2015
URL: https://nau.edu.ua/ua/news/2015/5/konferencziya-astronomichnoi-shkoli-molodix-vchenix.html
==================================================

20–22 травня 2015 р. у Житомирському державному університеті імені Івана Франка пройшла робота Міжнародної наукової конференції Астрономічної школи молодих вчених, на якій імениті та молоді науковці обговорили актуальні проблеми астрономії та космонавтики.
Організаторами заходу, який об’єднав науковців України, Азербайджану, Таджикістану, Німеччини, США, Сербії, Узбекістану та Польщі, виступили кафедра аерокосмічної геодезії Національного авіаційного університету та Житомирський державний університет імені Івана Франка; конференція відбулася за сприяння Української астрономічної асоціації.
Своїми знаннями і баченням світу з юними науковцями протягом двох днів ділились відомі астрономи Клим Чурюмов, Анатолій Відьмаченко, Валерій Криводубський, Всеволод Лозицький, Степан Савчук, а також Сергій Станкевич і Юрій Куц.
Протягом конференції фахівці з питань Сонця, зірок, комет, Галактики, гравітації, магнітного поля тощо донесли юним дослідникам знання про Всесвіт. Виступи кожного з професорів супроводжувалися активним обговоренням. Після досвідчених астрономів слово отримали аспіранти, студенти та школярі. По завершенні виступів оргкомітет Астрономічної школи відзначив кращі виступи та вручив дипломи учасників конференції за підписом членів наукового оргкомітету та ректора ЖДУ.