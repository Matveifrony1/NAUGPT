Заголовок: Урочистості на кафедрі військової підготовки НАУ
Дата: 01/09/2020
URL: https://nau.edu.ua/ua/news/2020/veresen/urochistosti-na-kafedri-viyskovoi-pidgotovki-nau.html
==================================================

Урочистості з нагоди Дня знань та початку нового навчального року відбулись на кафедрі військової підготовки. Участь у заході взяли ректор Володимир Ісаєнко, декан Аерокосмічного факультету Юрій Зіатдінов, декан Факультету транспорту, менеджменту та логістики Оксана Ільєнко, начальник управління пожежної безпеки центрального управління безпеки військової служби ЗСУ України полковник Олексій Лісічкін.
З вітальним словом до курсантів та студентів звернувся начальник кафедри військової підготовки НАУ полковник  Олександр Водчиць, який наголосив, що «освітній процес на кафедрі, у першу чергу, спрямований на вирішення пріоритетних завдань для зміцнення обороноздатності країни». Він побажав студентам, курсантам та викладачам кафедри у новому навчальному році міцного здоров’я, успіхів та міцності духу.
Ректор Володимир Ісаєнко зазначив, що новий навчальний рік розпочинається в непростих умовах як для України, так і для всього світу. Він зауважив, що за  час літніх канікул університет провів ряд заходів, які покращили матеріальне та методичне забезпечення кафедри, завдяки чому має покращитися рівень викладання. «Наразі змінюються методики викладання, адже наш рівень кваліфікації має відповідати, зокрема, й стандартам НАТО. Тож перед викладачами кафедри стоїть важливе завдання – підготовка кваліфікованих кадрів європейського рівня, які примножуватимуть традиції Національного авіаційного університету та підтримуватимуть його високий статус».
Начальник управління пожежної безпеки центрального управління безпеки військової служби Збройних Сил України полковник Олексій Лісічкін  впевнений, що ті знання, які студенти та курсанти отримають на полігонах та в навчальних аудиторіях допоможуть їм стати справжніми фахівцями, що з честю виходитимуть з будь-яких складних ситуацій. «Переконаний, що ви спрямуєте всі свої сили й професійну майстерність на підтримання миру та захист територіальної цілісності України».
Ректор Володимир Ісаєнко  вручив відзнаки Начальника Генерального Штабу— Головнокомандувача Збройних Сил України: заступнику начальника кафедри з матеріально-технічного забезпечення, капітану Юрію Копчі,   старшому викладачу – начальнику служби пожежної безпеки, підполковнику Андрію Маліновському, старшому викладачу, підполковнику Сергію Столінцю. Полковник Олександр Водчиць вручив грамоти студентам та курсантам кафедри військової підготовки за високі успіхи в навчанні.