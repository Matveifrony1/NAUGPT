Заголовок: Студенти-юристи Національного авіаційного університету ознайомились із законопроектною роботою Верховної Ради України
Дата: 22/10/2021
URL: https://nau.edu.ua/ua/news/2021/10/studenti-yuristi-natsionalnogo-aviatsiynogo-universitetu-oznayomilis-iz-zakonoproektnoyu-robotoyu-verhovnoi-radi-ukraini.html
==================================================

З метою закріплення знань щодо політичної системи та діяльності законодавчого органу влади, протягом вересня 2021 року студенти 1, 2 та 4 курсів Юридичного факультету (ЮФ) Національного авіаційного університету, разом з науково-педагогічними працівниками Лілією Грековою, Діаною Майстро та Іриною Варавою, відвідали Верховну Раду України.
Студенти ЮФ НАУ мали змогу обговорити із працівниками Парламенту сучасну виборчу систему України, а також наочно ознайомитись із роботою Комітетів Верховної Ради України IX скликання, основним завданням яких є розроблення та внесення на розгляд Верховної Ради України законопроектів, визначених Планом законопроектної роботи Верховної Ради України на поточний рік.
Також, представник Парламенту зауважив, що у зв’язку з карантином, встановленим Кабінетом Міністрів України та з метою запобігання поширенню коронавірусної хвороби (COVID-19), Комітети вже другий рік поспіль опрацьовують питання щодо включення до Плану законопроектної роботи Верховної Ради України на наступний рік законопроектів, які не розглянуто в поточному році у зв’язку з епідеміологічною ситуацією в країні.
Висловлюємо вдячність представникам Парламенту України за можливість проведення такої зустрічі та дискусії, що посприяло закріпленню пройденого матеріалу з навчальної дисципліни «Конституційне право».