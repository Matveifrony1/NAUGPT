Заголовок: В НАУ відбувся тренінг «Надання домедичної допомоги під час війни»
Дата: 18/04/2022
URL: https://nau.edu.ua/ua/news/2022/3/v-nau-vidbuvsya-trening-nadannya-domedichnoi-dopomogi-pid-chas-viyni.html
==================================================

14 квітня, за сприяння Юридичного факультету Національного авіаційного університету, для здобувачів вищої освіти та співробітників НАУ було організовано проведення онлайн тренінгу на тему «Надання домедичної допомоги під час війни».
До заходу також долучились учні Гімназії біотехнологій №177 міста Києва.
Тренінг провів сімейний лікар Нововолинського центру первинної медико-санітарної допомоги Ігор Матвійчук.
«В умовах воєнного стану варто бути готовим до всього, навіть якщо Ви цивільна особа. Прості речі рятують життя, а чітке розуміння алгоритму дій допоможе взяти себе в руки в екстреній ситуації та вчинити найпростіші невідкладні медичні дії й врятувати комусь життя», - зазначив медик.
Ігор Матвійчук, поєднуючи теорію з практикою, розповів слухачам про наступне:
- основні аспекти надання домедичної допомоги у випадках зупинки кровотечі, опіках, вогнепальних пораненнях, хімічному отруєні, втраті свідомості;
- як надати потерпілому серцево-легеневу реанімацію, накласти пов’язку, зупинити кровотечу підручними засобами у випадку, якщо немає турнікета, зробити знеболювальний укол, перевести потерпілого в безпечне положення до приїзду швидкої допомоги, іммобілізувати ушкоджену частину тіла при переломах кісток тощо.
Тренінги з надання домедичної допомоги, які проводять кваліфіковані медики сьогодні, є допомогою населенню в умовах війни, адже правильно надана медична допомога збільшує шанси на порятунок життя.
Висловлюємо вдячність Ігорю Матвійчуку за надання корисних порад.