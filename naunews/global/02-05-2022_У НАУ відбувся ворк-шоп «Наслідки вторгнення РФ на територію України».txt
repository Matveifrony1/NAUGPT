Заголовок: У НАУ відбувся ворк-шоп «Наслідки вторгнення РФ на територію України»
Дата: 02/05/2022
URL: https://nau.edu.ua/ua/news/2022/5/u-nau-vidbuvsya-vork-shop-naslidki-vtorgnennya-rf-na-teritoriyu-ukraini.html
==================================================

26 квітня за ініціативи Студентської ради Юридичного факультету (ЮФ), Студентської ради гуртожитку №13 та Профбюро факультету для студентської спільноти Національного авіаційного університету проведено ворк-шоп на тему «Наслідки вторгнення РФ на територію України».
Спікерами заходу виступили:
- Тетяна Бабенко, психолог-практик;
- Богдан Бернацький, юрист-міжнародник, старший викладач НаУКМА та Острозької академії;
- Дмитро Чернявський, воєнний юрист, студент ЮФ НАУ.
Психолог розповіла студентам про способи боротьби з тривогою, страхом, панічними атаками тощо. «Панічна атака - це раптовий епізод сильного страху, що зумовлює важкі фізичні реакції, без реальної небезпеки чи видимої причини. Коли трапляються напади паніки, Ви можете подумати, що втрачаєте контроль, переживаєте серцевий напад або навіть помираєте. У таких випадках необхідно звернутися за порадами до психолога. Безпосередньо можете також звертатися до мене, оскільки я надаю безоплатну допомогу особам під час дії воєнного стану в Україні» - зазначила Тетяна Бабенко.
Богдан Бернацький зосередив увагу молоді на міжнародних санкціях проти країни-агресора, як вони діятимуть та в які часові межі відчує їх РФ, а також подискутував із присутніми щодо питання дефолту у РФ.
Дмитро Чернявський окреслив особливості прийняття громадян України в територіальну оборону, проаналізував її функціональне призначення та фінансування.
Члени Студентської ради також підготували цікаві доповіді та презентаційні роботи, які оприлюднили під час проведення ворк-шопу.
Дякуємо всім, хто долучився до заходу.