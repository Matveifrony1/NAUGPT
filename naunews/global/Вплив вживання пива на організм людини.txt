Заголовок:Вплив вживання пива на організм людини

Дата: ----------
URL: https://medcenter.nau.edu.ua/n25.htm
==================================================
Вплив вживання пива на організм людини


Сонячний спекотний день… Непереборне бажання втамувати спрагу. І ось раптом він – кухоль прохолодного, бурштинового напою, з міцною і високою піною. Хто з нас хоч раз не ставав жертвою цієї оманливої картинки, яка впливає на нашу підсвідомість з екранів телевізорів, плакатів, сторінок глянцевих журналів? Влаштовуються навіть пивні фестивалі, на яких молодь змагається на швидкість та кількість випитого! Щорічно на рекламу пива виробники витрачають більше 100 млн. доларів. Маркетологи при просуванні свого продукту обігрують декілька ідей. Перша – пиво зробить зустріч друзів справжнім святом, друга – його приємно випити де і коли завгодно і третя – це напій справжніх чоловіків. За останні роки в суспільстві сформувалось позитивне ставлення до пива, багато хто його навіть не вважає алкогольним напоєм. А дарма! Хронічний алкоголізм від вживання пива розвивається в 3-4 рази швидше, ніж від міцних алкогольних виробів і лікується набагато важче. Чому? З точки зору ботаніки найближчим родичем хмелю, який є одним з основних компонентів пива і надає напою специфічної гіркоти, є коноплі, які служать джерелом таких наркотиків як марихуана та гашиш. Хміль також містить ці речовини, хоча і у більш низькій концентрації. Окрім цього, він виробляє трошки морфіну – основи опіуму та героїну. При систематичному вживанні хмільного напою у жінок залежність може виникнути вже через 6 місяців, у чоловіків, в середньому, через 6 років. Хворі на пивний алкоголізм потрапляють до лікарні у вкрай важкому, занедбаному стані, найчастіше з вираженою недоумкуватістю і зниженням особистісної оцінки. Різниця між пивом та горілкою не така вже й значна: один літр пива міцністю в 5 градусів є еквівалентом 50 г чистого алкоголю або 125 г горілки. В 2008 році в Україні було випито близько 6500 млн. келихів та пляшок пива, пересічний українець вжив протягом останнього року близько 65 л цього пінного напою. Як показують останні дослідження ВООЗ, Україна займає перше місце в світі по вживанню алкоголю серед дітей та молоді. 40% дітей у віці від 14 до 18 років вже залучені до його систематичного вживання. Величезна кількість молодих людей уже до двадцяти років стають або алкоголіками, або сильно питущими. Середній же вік, по досягненні якого молодь починає вживати алкоголь, - 14 років. П’ють алкогольні напої (включаючи пиво) щодня або через день 33,1% юнаків і 20,1% дівчат. Уживає пиво кожен третій підліток у віці 12 років, а у віці 13 років - двоє з кожних трьох. На українців у віці до 25 років припадає до 50% всього вживання пива на Україні. В чому ж небезпека пива? Найбільш руйнівний і шкідливий наслідок його споживання — хворе серце або, як назвав його німецький лікар професор Болінгер, «баварське», «пивне серце». Вміст вуглекислоти в пиві сприяє швидкому проникненню великої кількості рідини (адже пива багато не буває!) в судинну систему, значно перевантажуючи її. Це веде до варикозного розширення вен, різкого збільшення порожнин серця, потовщення його стінок, некрозів у серцевому м'язі, зменшення мітохондрій й т. ін. Останні зміни пов’язані з наявністю у пиві кобальту, що застосовується як стабілізатор пивної піни. Вміст цього токсичного елементу в серцевому м’язі у тих, хто споживає пиво, перевищує допустиму норму в 10 разів. Крім того, кобальт викликає запальні процеси в стравоході й шлунку. Пиво стимулює секрецію шлункового соку з підвищеним вмістом соляної кислоти (зрозуміло, що воно протипоказано хворим на гастрит з підвищеною кислотністю та ерозивними ушкодженнями слизової оболонки шлунково-кишкового тракту). Через деякий час відбувається атрофія залоз, що супроводжується відчуттям важкості, переповнення шлунка, відрижкою повітрям, нудотою та ін. Хміль містить особливі стероїдоподібні речовини – фітоестрогени, які є рослинними аналогами жіночих статевих гормонів. В організмі здорової жінки на добу виробляється 0,3-0,7 мг естрогену. Дієва концентрація жіночого гормону в 1 літрі пива може досягати 0,15 мг в перерахунку на естроген. Цієї кількості досить для помітного впливу на гормональний статус людини. Саме тому чоловіки, які зловживають пінним напоєм, поступово стають схожими на жінок – з’являються відкладання жиру на стегнах, «пивний» живіт, розширюється таз, збільшуються груди (інколи спостерігається виділення молозива). Поступово розвивається імпотенція, перероджуються тканини сім’яників. Вживання алкоголю жінками призводить до розростання тканин матки та яєчників, збільшення секреції в фаллопієвих трубах, порушення менструального циклу, стає сумнівною репродуктивна функція. Не слід забувати про дуже високий вміст сивушних масел у пиві. Для порівняння: згідно санітарних вимог у горілці має бути не більше 3 мг/л цих токсичних речовин, в той час як пиво містить інколи 50-100 мг/л! А наявність таких трупних отрут як кадаверин, путресцин та тирамін пояснює похмільний синдром, призводить до ураження нирок. Якщо все вищезазначене ще остаточно не переконало вас у небезпеці пива, додайте до цього списку збільшення ризику розвитку раку грудей на 30%, катаракти та макулопатії в 1,5 – 3 рази, дегенеративний вплив на головний мозок, ураження печінки, схильність до алкоголізму вашої майбутньої дитини і т. д. Отже, вибір за вами!




Назад