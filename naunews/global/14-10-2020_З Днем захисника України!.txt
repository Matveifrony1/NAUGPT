Заголовок: З Днем захисника України!
Дата: 14/10/2020
URL: https://nau.edu.ua/ua/news/2020/zhovten/z-dnem-zahisnika-ukraini.html
==================================================

14 жовтня – дорога кожному українцеві дата.  День, коли ми відзначаємо свято Покрова Пресвятої Богородиці, День українського козацтва та День захисників України. Ці свята віддавна поєднані народними традиціями: саме Свята Покрова здавна була захисницею українського козацтва, а тепер і українського війська.
Бути захисниками України – це палко і віддано любити рідну країну, бути готовими захищати її інтереси не лише на полі бою, а й у повсякденному житті, працювати на благо українського народу.
День Захисників України не має гендерних ознак, бо на рівні з чоловіками зі зброєю у руках цілісність українських кордонів від нахабного загарбника виборюють понад 15 тисяч військовослужбовців-жінок. Близько 30 тисяч жінок служать в українській армії - це в 15 разів більше, ніж десять років тому.
У цей день ми пишаємося нашими захисниками і схиляємо голову у жалобі за тими, хто віддав життя за Україну, за її незалежність і свободу.
Шановні захисники й захисниці України, ви щоденно доводите, що є достойними нащадками українського козацтва. Дякуємо вам за відданість Україні та її народу, за наші спокійні ночі, можливість працювати і навчатися. Нехай Пресвята Богородиця береже і захищає вас та ваші родини, дарує міцне здоров’я, силу і наснагу, нехай веде до перемоги.
Щиро,
Володимир Ісаєнко