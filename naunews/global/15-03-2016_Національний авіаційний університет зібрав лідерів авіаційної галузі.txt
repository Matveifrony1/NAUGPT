Заголовок: Національний авіаційний університет зібрав лідерів авіаційної галузі
Дата: 15/03/2016
URL: https://nau.edu.ua/ua/news/2016/3/naczionalnij-aviaczijnij-universitet-zibrav-lideriv-aviaczijnoi-galuzi.html
==================================================

10 березня в Національному авіаційному університеті пройшла перша відкрита лекція проекту «Академія авіаційного лідерства» на тему «Лібералізація доступу до ринку авіаперевезень».
Подія зібрала понад сорок лідерів авіаційної галузі, представників українських і закордонних авіаперевізників, компаній авіаційного профілю, журналістів, молодих науковців, а також викладачів і студентів університету. Лектором був Сергій Хижняк, експерт з авіаційного транспорту в Better Regulation Delivery Office (BRDO).
Учасники дізналися про особливості доступу до ринку авіакомпаній в Україні та країнах ЄС, обговорили перспективи і наслідки підписання договору про спільний авіаційний простір з ЄС.
Після лекції охочі змогли отримати відповіді на свої запитання, а також відбулося обговорення шляхів лібералізації ринку авіаперевезень в Україні.
Сергій Хижняк – експерт з авіаційного транспорту, працює в BRDO. В авіації понад 10 років, працював у Міністерстві інфраструктури України, міжнародній консалтинговій компанії та авіакомпанії Lufthansa. Офіс ефективного регулювання BRDO – незалежна неурядова структура, створена за ініціативи Міністерства економічного розвитку та торгівлі та західних партнерів: Світового банку та уряду Канади.
Захід відбувся за організаційної підтримки НТСАДМВ та НАУ.