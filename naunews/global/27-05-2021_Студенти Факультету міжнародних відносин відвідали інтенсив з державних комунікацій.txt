Заголовок: Студенти Факультету міжнародних відносин відвідали інтенсив з державних комунікацій
Дата: 27/05/2021
URL: https://nau.edu.ua/ua/news/2021/5/studenti-fakultetu-mizhnarodnih-vidnosin-vidvidali-intensiv-z-derzhavnih-komunikatsiy.html
==================================================

Студенти Факультету міжнародних відносин взяли участь у тренінгу з державних комунікацій - дводенному інтенсиві з лекціями та воркшопами, організованому «HR GOV Club».
Тренінг з державних комунікацій – це освітній курс про державні та політичні комунікації від топових комунікаційних команд Верховної Ради, Кабінету Міністрів України та інших органів державної влади, а також головних редакторів провідних ЗМІ.
У перший день курсу голова комунікаційної команди партії Голос Ірина Твердовська розкрила тему менеджменту внутрішніх комунікацій в державних комунікаціях, а засновниця HR GOV Club Світлана Котляревська розказала про менеджмент стейкхолдерів. Експерт з комунікацій Офісу Реформ Кабінету міністрів України Максим Гардус поділився досвідом аналітичних досліджень. Експертка з комунікацій, екскерівниця пресслужби Міністерства розвитку економіки, торгівлі та сільського господарства, Національного банку України Валерія Сєлєзєнєва зацікавила учасників напрямом економічних комунікацій, а маркетинг директор Укрпошти Андрій Скоцик окреслив особливості роботи з негативом.
Під час другого дня учасники разом з PR-директором холдингу MS Capital Тетяною Ковригою дізнавалися про відмінності державних та корпоративних комунікацій, а з Комунікаційною директоркою Українського центру охорони здоров‘я, керівницею комунікацій медичної реформи МОЗ у 2017-2019 роках Анною Цяцько навчилися презентувати реформу різним цільовим групам. Колишня прессекретарка екс-прем’єр-міністра Олексія Гончарука Діана Давітян розповіла про особливості комунікації перших осіб держави.
З головним редактором VoxCheck Максимом Скубенко студенти шукали фейки, а з радницею Міністра культури та інформаційної політики зі стратегічних комунікацій, керівницею комунікаційної команди Міністерства культури та інформаційної політики України Анною Павлівною освоїли інструменти антикризових комунікацій. Завершуючи курс, політична піарниця Анна Сімонян провела інтерактив щодо побудови комунікаційної стратегії й поділилася своїм знаннями.
В результаті заходу кожен з учасників краще зрозумів особливості державних комунікацій і це стало можливим завдяки співпраці керівництва ФМВ з об’єднанням професійних HR-фахівців, які працюють в державному секторі «HR GOV Club».