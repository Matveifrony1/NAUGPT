Заголовок: Для спільноти НАУ відбулася лекція сінгапурського професора Гарі Літа
Дата: 11/04/2022
URL: https://nau.edu.ua/ua/news/2022/3/dlya-spilnoti-nau-vidbulasya-lektsiya-singapurskogo-profesora-gari-lita.html
==================================================

8 квітня для студентів, аспірантів та викладачів Факультету економіки та бізнес-адміністрування (ФАБД) Національного авіаційного університету відбулася лекція директора «GL Academy and Consultancy», сінгапурського професора Гарі Літа. Спілкування відбувалося англійською мовою в онлайн-форматі на тему: «Від третього до першого світу: критичні уроки трансформаційної політики Сінгапуру».
На початку заходу, професор Гарі Літ висловив свою підтримку українським студентам та викладачам під час війни. Впродовж лекції доповідач відмітив основні фактори та етапи трансформації економіки Сінгапуру, місце країни у глобальній економіці, а також зазначив позитивний досвід цієї країни, що може бути використаний Україною. Також було відзначено сильні сторони та потенціал України, що є надзвичайно важливим для подальшої відбудови країни.
Проведення подібних лекцій із залученням закордонних фахівців є важливим чинником інтернаціоналізації вищої освіти в університеті. Особливо зараз, під час воєнної агресії, це є мотиваційним фактором підтримки студентів та викладачів.