Заголовок: «Сучасні технології землеустрою, кадастру та управління земельними ресурсами»
Дата: 19/03/2015
URL: https://nau.edu.ua/ua/news/2015/3/suchasni-texnologii-zemleustroyu-kadastru-ta-upravlinnya-zemelnimi-resursami.html
==================================================

17–18 березня 2015 року в Національному авіаційному університеті проходила Всеукраїнська науково-практична конференція студентів, аспірантів та молодих учених «Сучасні технології землеустрою, кадастру та управління земельними ресурсами». Вона була ініційована кафедрою землеустрою та кадастру Інституту екологічної безпеки з нагоди святкування дня землевпорядника України.
У її роботі взяли участь провідні фахівці України в галузі геодезії, картографії, землеустрою, землекористування, кадастру, картографії, ГІС-технологій тощо і талановита молодь: студенти, аспіранти, молоді вчені.
На пленарному засіданні були заслухані 23 доповіді провідних фахівців та учених з департаменту земельних ресурсів КМДА, Держземагенства України, управління ринку та оцінки земель Держземкадастру України, ГІС-асоціації України, компаній «ЕСОММ Со» і «ТВІС» тощо. Другий день роботи був присвячений доповідям студентів, аспірантів та молодих вчених (загалом 31 наукова доповідь).
Представники ТОВ «КМС» та компанія «ТВІС» демонстрували сучасне геодезичне обладнання, високоточні космічні знімки та їх можливості практичного використання,  науково-практичні доробки.
До початку роботи конференції була видана збірка тез доповідей. Учасники отримали відповідні сертифікати, а кращі наукові доповіді були відзначені грамотами та рекомендовані до друку у науково-практичному журналі «Землевпорядний вісник».
Після завершення роботи пленарного засідання відбулося обговорення доповідей, намічені подальші кроки співпраці. Зокрема досягнуто домовленість про щорічне проведення до Дня землевпорядника України  Всеукраїнської конференції студентів, аспірантів та молодих вчених на базі НАУ.