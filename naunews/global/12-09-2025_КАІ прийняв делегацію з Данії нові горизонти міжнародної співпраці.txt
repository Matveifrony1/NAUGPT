Заголовок: КАІ прийняв делегацію з Данії: нові горизонти міжнародної співпраці
Дата: 12/09/2025
URL: https://nau.edu.ua/ua/news/2025/9/24109.html
==================================================

Сьогодні Державний університет “Київський авіаційний інститут” відкрив двері для поважної делегації з Данії. До складу гостей увійшли: Пер Міхаель Йохансен, президент Університету Ольборга; Єнс Рінгсмосе, президент Південно-Данського університету; Катріне Тофолт Мау, генеральна директорка Міністерства вищої освіти і науки Данії; Вільям Нордмарк Нільсен, керівник відділу Міністерства освіти і науки; Марія Купріс, програмна координаторка; Карстен Енгдал Педерсен, заступник військового аташе з питань оборонної промисловості та закупівель Данії; Пер Хольст, представник Посольства Данії.
Гості відвідали лабораторію електроніки Ajax Systems, де для них була проведена презентація університету. Ольга Нагорнюк, менеджерка освітніх програм Ajax Systems, розповіла про партнерство з університетом та ініціативи компанії, спрямовані на розвиток інженерної освіти в Україні. А Тетяна Соломаха, старша викладачка та ком'юніті менеджер лабораторії, провела екскурсію та показала розробки студентів. Після чого гості продовжили візит у Навчальний ангар КАІ. З української сторони делегацію зустріли президентка КАІ Ксенія Семенова, проректор з наукових досліджень та трансферу технологій Сергій Гнатюк, керівник Управління інноваційного розвитку Юрій Власюк, проректор з міжнародного розвитку та партнерства Ірина Зарубінська та спеціалістка з інновацій і стратегічного планування Марія Шамота.
Зустріч стала важливим кроком у розвитку міжнародної співпраці КАІ. Авіаційний вкотре підтвердив статус сучасного освітнього та наукового центру, відкритого для діалогу з провідними університетами Європи. Співпраця з данськими партнерами відкриває нові можливості для обміну досвідом, спільних досліджень та розширення освітніх програм, що відповідають викликам часу.