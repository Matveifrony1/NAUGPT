Заголовок: Круглий стіл «Промислові будівлі. Підлоги. Обладнання»
Дата: 28/04/2016
URL: https://nau.edu.ua/ua/news/2016/4/kruglij-stil-promislovi-budivli-pidlogi-obladnannya.html
==================================================

22 квітня 2016 року в рамках «Фестивалю архітектури, дизайну та будівництва - 2016» на кафедрі комп’ютерних технологій будівництва Навчально-наукового інституту Аеропортів пройшов круглий стіл «Промислові будівлі. Підлоги. Обладнання».
Його організувала та провела асистент кафедри Валентина Бакуліна разом зі студентами 3 курсу напряму підготовки «Будівництво» за результатами відвідування міжнародної будівельної виставки InterBuildExpo 2016, на якій студенти мали змогу ознайомитися з сучасними технологіями будівництва, матеріалами та обладнанням.
Для обговорення студенти представили цікаві доповіді. Олексій Мовчан, дослідивши види промислових воріт, розповів про їх виготовлення, монтаж і особливості будови. Він акцентував увагу на секційних промислових воротах, оскільки студенти будуть розглядати у своїх курсових роботах саме цей вид.
Наталія Момотюк висвітлила тему «Промислові підлоги». Були розглянуті різні технології їх виготовлення, особливості конструктивних рішень і різновиди матеріалів, які використовуються. Проте більша частина виступу була присвячена бетонним і полімерним підлогам.
Максим Башинський ознайомив з технологією зварювання на будівельному майданчику і класифікацією дугового зварювання. Він розкрив питання про переваги та недоліки інверторних зварювальних апаратів перед трансформаторними. А також навів варіанти швів зварних з’єднань.
Обговорювання сучасних технологій будівництва розширили кругозір студентів, сприяли кращому сприйняттю теоретичного матеріалу з промислових будівель. А це позитивно вплинуло на закріплення курсу даного семестру.