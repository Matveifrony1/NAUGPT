Заголовок: В НАУ встановили меморіальну дошку «батькові університету»  - Миколі Голего
Дата: 12/04/2018
URL: https://nau.edu.ua/ua/news/1/4/v-nau-vstanovili-memorialnu-doshku-batkovi-universitetu-mikoli-golego.html
==================================================

12 квітня на фасаді головного корпусу Національного авіаційного університету встановлено меморіальну дошку на відзначення пам’яті Миколи Лукича Голего, який у 1954 - 1975 роках очолював наш університет.
В урочистих зборах з нагоди відкриття меморіальної дошки М.Л. Голего взяли участь студенти та працівники університету, почесні гості, яким пощастило працювати під керівництвом Миколи Лукича - директор Інституту міжнародної організації цивільної авіації (ІСАО), професор кафедри збереження льотної придатності авіаційної техніки НАУ, почесний професор низки міжнародних університетів Галина Андріївна Суслова, професор, заслужений працівник народної освіти України, випускник 1955 року Володимир Антонович Кулик,  завідувач кафедри технологій виробництва та відновлення авіаційної техніки, у 1975-2008 роках директор Державного підприємства Заводу 410 ЦА Анатолій Павлович Кудрін, завідувач Музею історії НАУ, відділу Державного музею авіації ім. Антонова, випускник 1967 року Яків Дмитрович Шевченко.
До урочистостей приєдналися й члени родини Миколи Лукича, життя і праця яких також тісно пов’язані з університетом: сини – Микола Миколайович і Валерій Миколайович; онучки – Оксана Миколаївна і Наталя Миколаївна; правнук Артем Дехтяренко, студент 2 курсу Навчально-наукового інституту аеронавігації, електроніки та телекомунікацій.
Народився Микола Лукич Голего 15 червня 1914 року в Київській області на Черкащині на станції Христинівка в родині залізничника. У 1933 році після закінчення Київського художнього училища вступив до Київського авіаційного інституту. У 1938 році Голего закінчив з відзнакою інститут і отримав призначення на роботу до Харкова на завод №242 Цивільного повітряного флоту. У воєнні і післявоєнні роки працював на авіапідприємствах Алма-Ати, Актюбінська, Дніпропетровська.
У 1948 році Микола Лукич був переведений до Києва для створення нового авіаремонтного заводу №410, начальником якого і працював до 1953 року. У 1953 році він став завідувачем кафедри технології ремонту авіаційної техніки Київського інституту цивільного повітряного флоту.
У 1954-1975 роках М.Л. Голего – ректор Київського інституту цивільного повітряного флоту, потім Київського інституту інженерів цивільної авіації.
Як талановитий організатор саме він розробив проект будівництва інституту та втілив його в життя. За 22 роки було збудовано 10 навчальних корпусів, приміщення лінійних експлуатаційних майстерень, моторовипробувальну станцію, радіополігон, 10 гуртожитків для студентів, 9 житлових будинків, спортивний комплекс, палац культури, їдальню, поліклініку та інші об'єкти.
Для покращення навчальної та наукової діяльності на роботу до інституту він запрошував відомих вчених. Внаслідок такої цілеспрямованої роботи М.Л. Голего наш інститут перетворився в один із провідних авіаційних навчальних закладів країни і світу.
-Микола Лукич Голего – людина, яка пройшла нелегкий, але насичений життєвий шлях, нині ми повсякчас бачимо результати його праці, користуємося його багатим творчим спадком, - зазначив проректор з перспективного розвитку та адміністрування НАУ Ігор Миколайович Довбань. – Завдання нинішнього покоління НАУ -   докласти максимум зусиль, щоб зберегти і примножити плоди роботи Миколи Лукича,  передати їх наступним поколінням.
Згадуючи про роки спільної роботи з М.Л.Голего, Володимир Антонович Кулик розповів цікаві подробиці про будівництво нинішніх навчальних корпусів НАУ, пригадав, як студенти і викладачі 70-их років шанували свого ректора і з повагою називали його «Батьком авіа інституту».
-Галего - видатна людина з баченням на перспективу і навіть з передбаченням, він, як реформатор, здійснив післявоєнну перебудову університету, - відзначив Володимир Антонович Кулик. - Фактично він став батьком того університету, яким зараз є НАУ. Крім того, саме за його керівництва в нашому виші почали навчатися іноземці, при ньому НАУ набув реальної статусу міжнародного освітнього закладу.
Вшанували пам'ять талановитого вченого і організатора добрими словами головний спеціаліст сектору фізико-технічних і математичних наук Національної академії наук України Галина Володимирівна Перетятько та генеральний директор ДП «Завод 410 ЦА» Віктор Володимирович Ганькевич, начальником якого у 1948-1953 роках був М.Л. Голего.
-Микола Лукич - людина з надзвичайною фантазією, яка всі свої мрії і плани здійснила, - відзначила Галина Андріївна Суслова. - Надзвичайно толерантна, розумна, працездатна людина, відмінний переговорщик і, як зараз кажуть, талановитий менеджер, здатний реалізувати будь-яке завдання. Пригадую, коли розпочиналось будівництво нинішньої інфраструктури НАУ, багато хто говорив, що такий масштабний проект неможливо здійснити.  А він його втілив в життя!