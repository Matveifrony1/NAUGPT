Заголовок: «Національні економічні стратегії розвитку в глобальному середовищі»
Дата: 15/04/2016
URL: https://nau.edu.ua/ua/news/2016/4/naczionalni-ekonomichni-strategii-rozvitku-v-globalnomu-seredovishhi.html
==================================================

13 квітня 2016 р. у Навчально-науковому інституті Міжнародних відносин НАУ відбулася щорічна Міжнародна науково-практична конференція на тему «Національні економічні стратегії розвитку в глобальному середовищі» організована кафедрою міжнародних економічних відносин і бізнесу.
На відкритті конференції з привітальним словом виступив т. в.о. ректора НАУ, перший проректор Національного авіаційного університету Андрій Майснер. Він відзначив вагому роль наукового обґрунтування соціально-економічної стратегії розвитку країни в умовах загострення конкурентної боротьби за ресурси у глобальному середовищі.
Директор ННІМВ Алла Фоменко у привітальній промові наголосила на цінності людини, її життя та свободи в умовах глобалізації і відзначила, що саме ці аспекти слід обов’язково врахувати в процесі розробки стратегії розвитку сучасної демократичної держави.
Головуюча на конференції – завідувач кафедри МЕВ і бізнесу, д.е.н., професор, академік Академії наук вищої школи Світлана Сіденко відзначила важливість проведення конференції для виховання молодих науковців, отримання студентами навичок наукового пошуку та дослідження актуальних проблем міжнародних економічних відносин у ХХІ ст.
Заступник директора Інституту з наукової роботи, д.н.держ.упр, проф., заслужений економіст України Світлана Біла підкреслила важливість набуття молодими вченими вмінь та навичок стратегічного бачення розвитку економічних та соціальних процесів у глобальному середовищі.
На конференції з фундаментальною доповіддю про глобальні інноваційні мережі у світовому господарстві  виступив д.е.н., професор, Заслужений діяч науки і техніки України, Президент Асоціації економістів-міжнародників, Віце-президент АН ВШ України Антон Філіпенко.
Цікавою, спрямованою на визначення стратегічних пріоритетів соціально-економічних реформ в Україні та Грузії була доповідь Голови представництва Торгово-промислової палати Грузії в Україні, Ph.D, Радника Українського кредитно-банківського союзу Георгія Сігуа. Почесний гість конференції відзначив сучасні проблеми реформування економіки України та зробив акцент на доцільності використання позитивного досвіду Грузії в системних соціально-економічних перетвореннях та комплексних реформах національного господарства нашої держави.
Актуальним проблемам стратегії соціально-економічного розвитку  України у глобальному середовищі були присвячені наукові доповіді Ольги Іваницької – д.н.держ.упр., професора Київського національного торговельно-економічного університету; Володимира Ільїна – д.філос.н., професора Київського національного університету імені Тараса Шевченка; Ігоря Бистрякова – д.е.н., проф., завідувача відділу ДУ «Інститут економіки природокористування  та сталого розвитку НАН України»; Ігоря Галиці – д.е.н., проф., завідувача кафедри Університету економіки і права «КРОК», виступи інших ВНЗ та інститутів системи НАН України.
Великий інтерес учасників конференції викликала експертна доповідь щодо ситуації на ринку праці України в умовах цифрової революції Лідії Ткаченко – к.е.н., провідного наукового співробітника Інституту демографії та соціальних досліджень імені М.В. Птухи НАН України та доповідь Ольги Піщуліної – к.соц.н., провідного експерта соціальних та гендерних програм Українського центру економічних і політичних досліджень ім. Разумкова, присвячена стратегіям досягнення якісної зайнятості в країнах ЄС у ХХІ ст.
Знайшло позитивний відгук студентської аудиторії і звернення до молоді Галини Кузьменко – к.е.н., доцента Кіровоградського національного технічного університету про необхідність бути відданим обраній професії та рідній Україні, дбати про високий професіоналізм на кожному робочому місці.
Особливу увагу учасників конференції та студентів викликала  доповідь громадянки Сирії  Юсеф Нахли – к.т.н., докторанта НАУ, викладача Міжрегіональної Академії управління персоналом, під час презентації якої висвітлювались пріоритети та перспективні напрями енергетичної  та науково-технічної взаємодії України з країнами Близького Сходу.
Проведений даний захід сприяв конструктивному обміну думками з актуальних проблем світового розвитку, підтвердив тісний зв’язок науки та практики, надав рекомендації щодо підготовки висококваліфікованих та професійно підготовлених  кадрів за спеціальністю міжнародні економічні відносини.
Учасники конференції відзначили високий науковий та дослідницький рівень міжнародної конференції «Національні економічні стратегії розвитку в глобальному середовищі».