Заголовок: Майбутні інженери розбудовують якісну освіту: досвід здобувачів КАІ в забезпеченні якості вищої освіти
Дата: 18/03/2025
URL: https://nau.edu.ua/ua/news/2025/3/maybutni-inzheneri-rozbudovuyut-yakisnu-osvitu-dosvid-zdobuvachiv-kai-v-zabezpechenni-yakosti-vishchoi-osviti.html
==================================================

Залучення здобувачів вищої освіти до
оцінювання та вдосконалення освітніх програм
є не лише важливою складовою сучасного освітнього процесу, але й унікальною можливістю для студентства зробити вагомий внесок у розвиток вищої освіти України. Саме такий підхід успішно впроваджується на випусковій кафедрі комп'ютерних технологій будівництва Державного університету «Київський авіаційний інститут».
Особливої уваги заслуговує професійне зростання
Мельник Марини
— випускниці англомовного бакалаврського проєкту, старости магістерської групи М-192-24-1-ЦБ та однієї з найкращих студенток факультету за академічним рейтингом. Нещодавно Марина досягла значного професійного визнання,
отримавши запрошення до участі в експертній групі Національного агентства із забезпечення якості вищої освіти
(НАЗЯВО) для акредитації освітньо-наукової програми «Технології будівельних конструкцій, виробів і матеріалів» в Одеській державній академії будівництва та архітектури (наказ №386-Е від 25.02.2025).
Професійний шлях Марини вражає різноманітністю досягнень. Окрім відмінного навчання, вона систематично бере участь у міжнародних та всеукраїнських наукових конференціях, представляючи результати власних досліджень. Її наукові роботи неодноразово відзначалися на конкурсах студентських наукових робіт, а активна громадська позиція знаходить своє відображення в організації численних студентських ініціатив — від професійних конкурсів та форумів до масштабних волонтерських проєктів, спрямованих на розвиток студентської спільноти університету.
Участь студентів такого рівня в акредитаційних процесах свідчить не лише про високу якість підготовки фахівців у КАІ, але й про
ефективність студентоцентрованого підходу в освіті
, який дозволяє здобувачам набувати практичного досвіду управління якістю освіти ще під час навчання.
Колектив кафедри комп’ютерних технологій будівництва
пишається своїми талановитими студентами та випускниками
, які активно долучаються до процесів забезпечення якості вищої освіти, і щиро бажає Марині та всім здобувачам факультету нових професійних досягнень та успіхів на шляху до розбудови якісної інженерної освіти в Україні!