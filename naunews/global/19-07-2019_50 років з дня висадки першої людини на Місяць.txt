Заголовок: 50 років з дня висадки першої людини на Місяць
Дата: 19/07/2019
URL: https://nau.edu.ua/ua/news/2019/7/50-rokiv-z-dnya-visadki-pershoi-lyudini-na-misyats.html
==================================================

20 липня 1969 року о 20:17:39 за Всесвітнім координованим часом (UTC) командир екіпажу Ніл Армстронг і пілот Базз Олдрін посадили місячний модуль корабля «Аполлон 11» на Місяці у південно-західному районі Моря Спокою.
Армстронг і Олдрін вийшли на поверхню Місяця один раз, і провели там 2 години 31 хвилину 40 секунд. Першою людиною, яка ступила на Місяць, став Ніл Армстронг. Це відбулось 21 липня, о 2:56:15 UTC. Через 15 хвилин до нього приєднався Олдрін.
Астронавти залишалися на поверхні Місяця протягом 21 години 36 хвилин і 21 секунди. Весь цей час пілот командного модуля Майкл Коллінз чекав їх на навколомісячній орбіті.
Щоб здійснити висадку на Місяці над проектом NASA «Аполлон» працювала команда з 400 тисяч людей з усього світу. Це були звичайні робітники, інженери та вчені, які ніколи не покидали поверхню Землі.
Політ на Місяць став можливим, в тому числі, й завдяки українському вченому-винахіднику, одному з піонерів ракетної техніки й теорії космічних польотів Юрію Кондратюку. Він ще за 50 років до висадки людини на Місяці розробив найбільш енергетично вигідну трасу космічного польоту на Місяць з планети Земля. Равликова траєкторія польоту космічного корабля, опублікована ним у книзі «Завоювання міжпланетних просторів», була використана американцями у проекті «Аполлон». Українцеві встановлено пам'ятник на космодромі мису Канаверал у Флориді.
Корабель «Аполлон 11» був технологічним шедевром свого часу, однак відзначався вкрай спартанськими умовами перебування. У ньому навіть не було сидінь: астронавти пілотували його стоячи. А бортовий комп'ютер мав менше обчислювальної потужності ніж мобільні телефони зараз.
Висадка людини на природному супутнику Землі змінила наш світ та відкрила перед людством нові можливості. Це доказ того, що немає нічого неможливого. Тож не бійтесь мріяти, реалізовуйте свої задуми, втілюйте в життя найсміливіші  та фантастичні проекти і можливо саме ваше ім’я буде серед майбутніх підкорювачів Всесвіту!