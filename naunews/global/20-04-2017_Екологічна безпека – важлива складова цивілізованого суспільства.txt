Заголовок: Екологічна безпека – важлива складова цивілізованого суспільства
Дата: 20/04/2017
URL: https://nau.edu.ua/ua/news/2017/4/ekologichna-bezpeka-–-vazhliva-skladova-tsivilizovanogo-suspilstva.html
==================================================

20 квітня у Національному авіаційному університеті відбулася XI Всеукраїнська науково-практична  конференція молодих учених та студентів «Екологічна безпека держави».  Учасників та гостей конференції привітав в.о.ректора Володимир Ісаєнко. «XXI століття поставило перед людством нові глобальні виклики, вирішення яких потребує нових підходів, - відмітив він. - Беручи до уваги актуальність довкільної проблематики, важливо підготувати і максимально впровадити заходи щодо розвитку екосвідомості та еко-практики в різних сферах суспільного життя.  А це неможливо без залучення молодих учених».
Сьомий рік поспіль у рамках конференції проходить концепт-семінар,  протягом якого молоді науковці мають змогу безпосередньо поспілкуватися із запрошеними академіками, досвідченими вченими, представниками громадських екологічних організацій. На концепт-семінарі обговорюються важливі довкільні та соціальні питання, що стосуються існуючих та можливих загроз довкіллю та життю людини. Учасники концепт-семінару мають можливість висловити свої думки стосовно тієї чи іншої проблеми, повідомити про проблеми та загрози  місцевого та регіонального рівнів, здійснити обмін контактними даними з іншими учасниками для подальшої співпраці з метою вирішення тієї чи іншої проблеми, для спільної участі у міжнародних та державних проектах, та для забезпечення екобезпеки міст та регіонів.
Цього разу  у семінарі взяли участь доктор фізико-математичних наук, член Американської та Європейської геофізичних спілок, завідувач науково-дослідної лабораторії фізики космосу фізичного факультету Київського національного університету імені Тараса Шевченка Геннадій Міліневський, народний депутат України, голова Комітету Верховної Ради України з питань промислової політики та підприємництва  Віктор Галасюк, доктор географічних наук, член-кореспондент НАН України, профессор Леонід Руденко, фахівці з екологічної безпеки НАУ та інших наукових закладів Украхни.