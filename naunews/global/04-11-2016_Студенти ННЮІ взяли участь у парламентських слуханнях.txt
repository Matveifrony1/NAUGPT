Заголовок: Студенти ННЮІ взяли участь у парламентських слуханнях
Дата: 04/11/2016
URL: https://nau.edu.ua/ua/news/2016/11/studenti-nnyui-vzyali-uchast-u-parlamentskih-sluhannyah.html
==================================================

2 листопада 2016 року в залі пленарних засідань Верховної Ради України відбулися парламентські слухання на тему  «Ціннісні орієнтації сучасної української молоді».
Участь у заході взяли: депутати Верховної Ради України, міністри, представники центральних і місцевих органів виконавчої влади, органів місцевого самоврядування, громадських організацій, профільних міжнародних організацій, спеціалісти наукових установ, студенти вищих навчальних закладів, в тому числі і студенти четвертого курсу Навчально-наукового юридичного інституту НАУ.
Слухання відкрила Перший заступник Голови Верховної Ради України Ірина Геращенко. Під час виступу народний депутат наголосила, що піднята тема охоплює широкий спектр ключових проблем становища української молоді, її життєвих цінностей, а також державної молодіжної політики на сучасному етапі.
Під час засідання народні обранці разом із молоддю обговорили найгостріші молодіжні проблеми, які стосувалися насамперед питань надання якісної освіти та гідної роботи, кваліфікованого медичного забезпечення, поліпшення житлових умов, можливостей культурного розвитку тощо. Найболючішим питанням для молоді стало питання  освіти та працевлаштування, зокрема, студентами було внесено пропозицію щодо перегляду низки законопроектів, які стосуються освітніх програм.
За результатами обговорення виступів, пропозицій від виступаючих та фахової дискусії були прийняті Рекомендації парламентських слухань, які будуть передані до Парламенту для затвердження.