Заголовок: На ЮФ НАУ пройшов методичний семінар для наставників академічних груп  та студентів
Дата: 04/10/2023
URL: https://nau.edu.ua/ua/news/2023/10/na-yuf-nau-proyshov-metodichniy-seminar-dlya-nastavnikiv-akademichnih-grup-ta-studentiv.html
==================================================

2 жовтня на Юридичному факультеті НАУ, з нагоди відзначення 90-річчя університету, проведено методичний семінар наставників та старост академічних груп на тему «Корпоративна культура студентів НАУ — пріоритетний напрямок організаційної роботи зі студентами».
У роботі заходу взяли участь: декан ЮФ НАУ Володимир Нікітін, заступник декана з навчально-організаційної роботи Ніна Троцюк, доцент кафедри теорії та історії держави і права, старший наставник Вікторія Череватюк, начальник відділу по роботі зі студентами НАУ Олена Пономаренко, наставники та старости груп.
Відкриваючи методичний семінар, Володимир Нікітін відзначив: «Комунікація між студентами, науково-педагогічними працівниками, керівництвом факультету набуває особливої ваги під час обговорення таких важливих питань як корпоративна культура. Кожен з учасників освітнього процесу має прагнути до підвищення рівня своєї корпоративної культури, а для того, щоб цей процес був результативним Юридичний факультет анонсує цілий ряд заходів, які мають сприяти цьому».
Під час семінару начальник відділу по роботі зі студентами НАУ Олена Пономаренко ознайомила присутніх із напрямками роботи відділу по роботі зі студентами та висловила сподівання на активну подальшу співпрацю.
Під час заходу були розглянуті наступні питання: особливості корпоративної комунікації в університеті; формування позитивної атмосфери у корпоративних відносинах; співвідношення духовної та корпоративної культури студента; володіння державною мовою в контексті корпоративної культури студентів; співпраця зі стейкхолдерами як складова корпоративної культури; міжнародне співробітництво в контексті корпоративної культури; історія та традиції НАУ.
Підбиваючи підсумки заходу, заступник декана Ніна Троцюк зазначила, що елементами корпоративної культури Національного авіаційного університету насамперед є корпоративне керівництво, імідж науково-педагогічного працівника, етикет студентів, які знайшли своє закріплення у таких локальних актах як Кодекс честі науково-педагогічного працівника та Кодекс честі студента.