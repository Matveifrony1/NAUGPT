Заголовок: Ніч у Львові
Дата: 01/12/2014
URL: https://nau.edu.ua/ua/news/2014/12/nich-u-lvovi.html
==================================================

15 листопада 2014 року студенти-соціологи 3 та 5 курсів Гуманітарного інституту разом із наставниками Н. Грищенко та І. Шаповал у рамках плану виховної роботи кафедри відвідали традиційний щорічний фестиваль «Ніч у Львові», який проходив під гаслом духовності та миру і мав сакральний характер.
Студенти відвідали театралізоване дійство «Львів то є Львів» від театру «Воскресіння», побували на екскурсії до вежі Ратуші «Нічна варта Львова». Вони здійснили пішохідну подорож «Вуличками старого міста», під час якої побачили: розкішне оздоблення середньовічних кам’яниць, мури старовинних монастирів та оборонні фортифікації княжих часів, величний ансамбль Успенської церкви, бароковий Домініканський собор, де послухали органну музику. Студентсько-викладацька група НАУ відвідала єврейський, руський, вірменський, польський квартали середньовічного міста, а також серце стародавнього Львова – площу Ринок з її унікальними романтичними кам’яницями. Потужні емоційні враження, цікава інформація зумовили активний обмін думками мандрівників.