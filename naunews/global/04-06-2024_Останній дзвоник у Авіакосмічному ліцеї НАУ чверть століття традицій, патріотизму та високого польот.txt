Заголовок: Останній дзвоник у Авіакосмічному ліцеї НАУ: чверть століття традицій, патріотизму та високого польоту
Дата: 04/06/2024
URL: https://nau.edu.ua/ua/news/2024/6/ostanniy-dzvonik-u-aviakosmichnomu-litsei-nau-chvert-stolittya-traditsiy-patriotizmu-ta-visokogo-polotu.html
==================================================

Минулий тиждень був гарний та надихаючий: кінець травня, початок довгоочікуваного літа та сезон випускних у школах та ліцеях. Такі різні світлини красивих усміхнених випускників з кожного куточку України — їх варто передивлятися для підтримки внутрішнього світла та трохи ностальгії за шкільними часами.
У НАУ також було святково:
31 травня
на Площі знань біля Центру культури та мистецтв НАУ
відбувся останній дзвоник для випускників Авіакосмічного ліцею імені І. Сікорського.
Ця подія стала не лише завершенням навчального року, але й символічним кроком у доросле життя для понад сотні талановитих та амбітних хлопців і дівчат.
У своєму виступі директорка ліцею, кандидатка філологічних наук, доцентка і Заслужена працівниця освіти України
Галина Земляна
не лише підкреслила унікальність кожного випускника, але й
нагадала про багату історію закладу.
«25 років тому наш ліцей гостинно відкрив двері для наших перших ліцеїстів. Сьогодні нас знають не тільки в місті, не тільки в Україні, а й за її межами»,
— з гордістю зазначила вона.
Пані Галина побажала випускникам
здійснення мрій і успішного вступу до обраних закладів вищої освіти.
Особливою гостею свята стала в.о. ректора
Ксенія Семенова
, яка є випускницею НАУ.
У своєму зверненні до випускників
пані ректорка висловила глибоку вдячність педагогічному колективу.
«Працювати під час війни у школі — це героїзм, це дуже велика справа і не проста…».
Її слова підкреслили самовідданість вчителів, які, незважаючи на складні обставини, продовжують виховувати нове покоління лідерів.
«Вам постійно кажуть, що закінчення школи — це закінчення дитинства. Але це також початок дорослого життя, що означає брати відповідальність на себе: за свою родину, за місто, за Україну»
, — наголосила Ксенія.Вона закликала випускників не боятися відповідальності, а сприймати її як можливість змінювати життя на краще і робити вчинки, якими будуть пишатися всі.
Завершуючи промову,
вона зробила особливий акцент на престижі НАУ та запросила випускників ліцею продовжити їх шлях з університетом і надалі, але вже зовсім в іншому статусі. Це запрошення ще раз підкреслює тісний зв’язок між ліцеєм та університетом, де багато випускників продовжують свій шлях у світ авіації та космонавтики.
Цьогорічне свято пройшло
під гаслом єдності та патріотизму, що особливо важливо в часи, коли Україна переживає складні випробування. Виступи ліцеїстів, зокрема композиція «Україно моя» з елементами національних танців, продемонстрували силу духу та любов до Батьківщини.
Авіакосмічний ліцей ім. І. Сікорського вже чверть століття готує не просто фахівців, а справжніх лідерів — патріотичних, талановитих і готових до викликів майбутнього. За ці роки він став
символом високої якості освіти
, а його випускники — прикладом для наслідування. У світі, де кожен день приносить нові виклики, ліцеїсти 2024 року готові підняти українську освіту, науку та авіацію на нові висоти.