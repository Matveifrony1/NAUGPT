Заголовок: Відкрито лабораторію кіберспорту НАУ
Дата: 28/11/2019
URL: https://nau.edu.ua/ua/news/2019/11/vidkrito-laboratoriyu-kibersportu-nau.html
==================================================

Сьогодні на Факультеті кібербезпеки, комп’ютерної та програмної інженерії відбулось відкриття лабораторії CYBERSPORT IT-BootCamp NAU – першої в Україні серед закладів вищої освіти лабораторії кіберспорту. Лабораторію, в якій тренуватимуться студенти НАУ, створено за підтримки ПАТ «Ощадний банк України» та Mastercard.
Під час відкриття ректор Володимир Ісаєнко наголосив, що реалізація цього проекту дає можливість кіберспортсменам НАУ вдосконалювати свої навички та продемонструвати високий рівень гри на чемпіонатах України й світу.  Він подякував спонсорам та Міністерству освіти за підтримку в реалізації інноваційного проекту. «Вітаю наших студентів з відкриттям лабораторії та хочу зазначити, що наш університет є саме тим майданчиком, який допоможе у реалізації найсміливіших ваших ідей».
Голова комітету з фізичного виховання та спорту Міністерства освіти і науки України Вадим Стеценко зауважив: «Створення такої лабораторії в стінах вашого університету є  інновацією. Міністерство зі свого боку започаткувало проведення міжнародних змагань з кіберспорту з поєднанням рухливих активностей, адже розвиток кіберспорту є перспективним напрямком і ми вдячні університету за співпрацю».
Начальник Головного управління Ощадбанку по Києву та Київській області Сергій Крючков зазначив, що «кіберспорт сьогодні є не лише самостійною індустрією з великим потенціалом, а й унікальним каналом взаємодії з молодою аудиторією. Саме тому Ощадбанк вирішив підтримати прагнення студентів НАУ до розвитку та підкорення нових вершин».
Тож сьогодні в Актовому залі НАУ розпочався LAN Фінал Кубку ректора НАУ з CS:GO у форматі 5 на 5 серед студентів НАУ.