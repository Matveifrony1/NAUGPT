Заголовок: Викладачі ННІМВ НАУ підтримують плідні наукові контакти з вищими навчальними закладами Європейського Союзу
Дата: 27/04/2016
URL: https://nau.edu.ua/ua/news/2016/4/vikladachi-nnimv-nau-pidtrimuyut-plidni-naukovi-kontakti-z-vishhimi-navchalnimi-zakladami-evropejskogo-soyuzu.html
==================================================

Професор кафедри міжнародних економічних відносин і бізнесу Світлана Біла, професор  кафедри міжнародної інформації Ніна Ржевська, та студент третього курсу спеціальності «Міжнародний бізнес» Семен Олійник з 19 по 23 квітня 2016 р. взяли безпосередню участь у роботі Другої Міжнародної науково-практичної конференції «Україна – ЄС. Сучасні технології, економіка та право» («Ukraine – EU. Modern Technology, Business and Low»), яка відбулась на базі Технічного університету в м. Кошице (Словацька Республіка), за сприяння, координації та організаційної підтримки Академічного співтовариства Міхала Балудянського (Academic Society of Michal Baludansky in Kosice) та Вищої школи ризик-менеджменту у Кошице (University of Security Management in Kosice).
У роботі конференції активну участь взяли науковці з вищих навчальних закладів та наукових академічних установ Європейського Союзу, України, Грузії та інших країн. Великий інтерес учасників конференції викликали наукові доповіді представників Академічного співтовариства Міхала Балудянського (Словацька Республіка), Технічного університету в Кошице (Словацька Республіка), Центрально-Європейського Університету (Словацька Республіка), Університету охоронного менеджменту в Кошице (Словацька Республіка), Варшавської вищої школи менеджменту (Польща), Військової академії імені Георгія Раковського (Болгарія), Сухумського державного університету (Грузія), Батумського навчального університету навігації (Грузія), Батумського державного університету імені Шота Руставелі (Грузія) та ін.
Під час Конференції відбувся творчий обмін думками та досвідом щодо успішного впровадження реформ у соціально-економічній сфері, узагальнено напрацювання з актуальних питань підтримки сталого розвитку та інновацій у освіті. Розглядались актуальні питання теорії та практики юридичної науки, було висвітлено специфіку застосування міждисциплінарних підходів та сучасних моделей економічного зростання  щодо перспектив реформування національної економіки, сфери управління, суспільного розвитку та охорони навколишнього середовища. Особлива увага на Конференції була приділена актуальним питанням співпраці між Україною та ЄС у економічній, технологічній та юридичній сферах міжнародних відносин.
За підсумками роботи Конференції було надруковано матеріали тез доповідей. Учасники Конференції отримали сертифікати Європейського зразка.