Заголовок: Спільнота кафедри екології ФЕБІТ взяла участь у національному форумі “Поводження з відходами в Україні: законодавство, економіка, технології”
Дата: 30/11/2023
URL: https://nau.edu.ua/ua/news/2023/11/spilnota-kafedri-ekologii-febit-vzyala-uchast-u-natsionalnomu-forumi-“povodzhennya-z-vidhodami-v-ukraini-zakonodavstvo-ekonomika-tehnologii”.html
==================================================

Нещодавно у м. Івано-Франківську відбувся Національний форум «Поводження з відходами в Україні: законодавство, економіка, технології». Організатором форуму виступила Всеукраїнська екологічна ліга, за сприяння Міністерства захисту довкілля та природних ресурсів України та комітету Верховної Ради України з питань екологічної політики та природокористування.
Ключовою темою форуму цього року стали перші практичні дії та проблемні питання реалізації Закону України «Про управління відходами».
Партнерами заходу: виступили: Центр екологічної освіти та інформації;
Швейцарсько-український проєкт «Згуртованість та регіональний розвиток»;
UCORD Благодійний фонд «Українська Єдність»; ПрАТ «Київспецтранс»;
Корпорація «SiGroupConsort. Ltd.»; Група компаній «CLEAR ENERGY».
Метою форуму стало визначення пріоритетних напрямів та інструментів реалізації Закону України «Про управління відходами», розв'язання проблем перероблення та утилізації відходів війни без негативного впливу на довкілля, сприяння залученню інвестицій у створення екологічно дружньої галузі та інфраструктури перероблення відходів, впровадження природоохоронних ініціатив та проєктів, налагодження та зміцнення міжнародного співробітництва, впровадження засад збалансованого (сталого) розвитку в Україні, реалізація ресурсо та енергоефективних технологій, сприяння співпраці органів державної влади, місцевого самоврядування, громадських організацій, науки, бізнесу.
Цього року у роботі форуму взяли активну участь співробітники та студенти кафедри екології. Зокрема, завідувачка кафедри екології, професор Дудар Т.В., доц. Білик Т.І. , аспірант Олінеченко Ю.О., студентка Волошин О.В. стали учасниками дискусійної панелі (онлайн) «Пошук оптимальних шляхів розв’язання проблем поводження з відходами в Україні», представивши доповідь на тему «Заходи підвищення біобезпеки при зборі та утилізації медичних відходів у практиці управління медичного закладу». Доповів про результати досліджень колективу авторів здобувач РhD НАУ, директор медичного центру «Інститут планування сім’ї» Олінеченко Юрій.
Доценти кафедри Дмитруха Т.І., Черняк Л.М., Петрусенко В.П. та асистент Лапань О.В. представили результати дослідження на тему: «Небезпека діяльності підприємства з перероблювання полімерних відходів «Ековтор» та розрахунок сумарного неканцерогенного ризику, пов’язаного з роботою підприємства».
Професор кафедри екології Павлюх Л.І. та студент Мельниченко В.Д. оприлюднили матеріали своєї розробки на тему «Economic and ecological benefits of organic waste resycling».
За результатами виступів учасників і обговорення була прийнята резолюція Національного форуму «Поводження з відходами в Україні: законодавство, економіка, технології» та звернення до Кабінету Міністрів України, Верховної Ради України, профільних міністерств і відомств.