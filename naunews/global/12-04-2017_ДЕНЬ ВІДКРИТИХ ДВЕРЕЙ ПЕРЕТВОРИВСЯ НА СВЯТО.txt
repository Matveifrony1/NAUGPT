Заголовок: ДЕНЬ ВІДКРИТИХ ДВЕРЕЙ ПЕРЕТВОРИВСЯ НА СВЯТО
Дата: 12/04/2017
URL: https://nau.edu.ua/ua/news/2017/4/den-vidkritih-dverej-peretvorivsya-na-svyato.html
==================================================

Справжнім святом став для абітурієнтів, студентів, викладачів, співробітників НАУ та гостей університету черговий «День відкритих дверей», який відбувся 11 квітня, напередодні Дня авіації та космонавтики. Цього разу захід проходив на двох майданчиках  - у приміщенні приймальної комісії та у Центрі культури та мистецтв  Національного авіаційного університету.
У криймальній комісії панувала серйозна атмосфера – працівники навчальних підрозділів проводили тут онлайн-консультації  абітурієнтів по скайпу. Усього на питання майбутніх вступників відповідали близько  півтора десятка операторів. Загалом молодь більш за все цікавилась навчальними програмами та умовами навчання. Для  мешканців іншіх міст та сіл важливою також була інформація про умови проживання у гуртожитках. Не залишилися поза увагою цьогорічні умови вступу, прогнози щодо кількості бюджетних місць та необхідних для вступу балів ЗНО (щодо цих питань абітурієнтам рекомендували продивитись дані минулорічної вступної кампанії).
Поки оператори консультували абітурієнтів в онлайн-режимі, у Центрі культури та мистецтв вітали гостей, що прийшли на свято особисто.  Спочатку на «Площі знань» перед ЦКМ пройшла виставка безпілотних літальних апаратів, розроблених у НАУ, виступив духовий оркестр.
Потім у залі ЦКМ розпочався святковий концерт «Шлях до зірок».  Відкриваючи його, до присутріх звернувся в.о.ректора Володимир Ісаєнко: «Я радий вітати вас напередодні величного свята, знакового для нашого ВНЗ. Сподіваюся, ви знайдете у стінах НАУ свій другий дім, своє покликання і дорогу в житті. Чекаємо на вас!»
Володимир Ісаєнко також нагородив подяками освітян, які давно і успішно співпрацюють з НАУ – начальника Управління освіти Солом’янської в м.Києві районної  державної адміністрації Наталію Кухарєву, директора  ліцею №142  Солом’янського району м.Києва Ольгу Боклогову, педагогічний колектив гімназії №172 «Нивки» (директор Геннадій Новоселецький), директора гімназії №191 імені П.Тичини Дніпровського району м. Києва Світлану Лавриненко,  директора гімназії №178 Соломянського району м.Києва Людмилу Красюк, головного спеціаліста відділу позашкільної освіти та виховання Управління освіти Солом’янської в м.Києві районної державної адмініністрації Анатолія Улянича.
На концерті, присвяченому дню Авіації та космонавтики, було вшановано наших земляків, які зробили вагомий внесок у розвиток авіакосмічної галузі, згадали і видатних випускників Національного авіаційного університету. На концерті виступили художні колективи – ансамбль народного танцю «Політ НАУ», ансамбль спортивного сучасного танцю «Шанс», шоу-балет «Джаст НАУ», команда Київської Ліги сміху НАУ,  співачки Поліна Терехова, Анастасія Демида та Катерина Романчук.