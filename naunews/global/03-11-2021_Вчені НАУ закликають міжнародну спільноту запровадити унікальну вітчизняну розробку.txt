Заголовок: Вчені НАУ закликають міжнародну спільноту запровадити унікальну вітчизняну розробку
Дата: 03/11/2021
URL: https://nau.edu.ua/ua/news/2021/11/vcheni-nau-zaklikayut-mizhnarodnu-spilnotu-zaprovaditi-unikalnu-vitchiznyanu-rozrobku.html
==================================================

Високотехнологічний прилад – Каталітичний активатор палива (КАП), розроблений ще на початку 2000-х років українськими вченими під егідою Національної академії наук, був доведений до рівня виробництва і конкурентних переваг на базі Національного авіаційного університету (НАУ). Цей прилад забезпечує сталі вражаючі результати у економії палива – до 14% на двигунах внутрішнього згоряння, до 17% на реактивних авіадвигунах, і, що дуже важливо, забезпечує гарантоване зниження шкідливих викидів в атмосферу до 53% на різних модифікаціях двигунів.
В основі вражаючих показників лежить проривна технологія з використанням титанових сполук і особливої формули поєднання різних елементів, яка не має рівних у світі та в двічі-тричі перевищує за основними показниками усі відомі іноземні аналоги паливних фільтрів та приладів типу каталізаторів.
Останні роки провідну роль у просуванні технології КАП взяв на себе НАУ, наші провідні вчені довершили унікальну технологію.
Проректор з наукової роботи НАУ Євген Романенко в інтерв’ю порталу Український погляд висловив тверду впевненість, що зараз настав час міжнародній спільноті звернути увагу на вітчизняний прилад, який може стати вирішальним фактором у порятунку світової екології.
«Україна була і є локомотивом авіаційних трендів майбутнього, нових підходів у розвитку авіаційної промисловості. Вітчизняне літакобудування – чи не єдина галузь, де ми утримуємо лідерство та задаємо напрямки, де нас поважають і прислуховуються для обрання міжнародних пріоритетів.
В свою чергу, НАУ – провідний навчальний заклад, який готує спеціалістів вищої категорії. Наші експерти котуються на міжнародному рівні, працюють в багатьох країнах, і ми дуже задоволені, що КАП-CFA був винайдений в Україні, що до нього причетні наші вчені. Останні роки виробнича база нашого університету була тим полігоном, де вчені НАУ вивчили і перевірили кожну деталь, кожну складову каталітичного активатора, провели ретельні випробування і підтвердили, що КАП має виняткові якості та прямо зараз готовий до використання у транспортній галузі на будь-яких рівнях. Більше того, ми запрошуємо до співробітництва міжнародні організації, авіабудівників, автомобільні підприємства, і готові надавати наукові та консультаційні послуги у разі зацікавленості КАП-CFA. Якщо не зараз, то завтра може бути пізно» - зазначив Євген Романенко.
Детальніше з тематикою можна ознайомитися за
посиланням
.