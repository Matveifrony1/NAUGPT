Заголовок: Спільнота ФНСА НАУ  взяла участь в  Міжнародній конференції  молодих вчених «БУД-МАЙСТЕР-КЛАС-2023»
Дата: 01/12/2023
URL: https://nau.edu.ua/ua/news/2023/12/spilnota-fnsa-nau-vzyala-uchast-v-mizhnarodniy-konferentsii-molodih-vchenih-bud-majster-klas-2023.html
==================================================

29 листопада – 1 грудня 2023 р. у Київському національному університеті будівництва і архітектури (КНУБА) відбулась щорічна Міжнародна науково-практична конференція молодих вчених «БУД-МАЙСТЕР-КЛАС-2023».
Конференція організована КНУБА за підтримкою МОН України, Мінінфраструктури України, Всеукраїнської благодійної організації «Інститут муніципального розвитку», Восьмої Рамкової програми Європейського Союзу з досліджень та інновацій «Горизонт 2020» (проект «Train-to-NZEB: Building Knowledge Hub»), Науково-освітнього центру проектування та дослідження будівель з близьким до нульового енергоспоживанням КНУБА (NZEB Hub КНУБА), лабораторії з досліджень проблем енергоефективності в будівництві та архітектурі «Енергоцентр-КНУБА».
Під час науково-практичного заходу майбутні фахівці та молоді вчені обмінялися досвідом проектування та дослідження об’єктів будівництва та містобудування. Особлива увага приділялась популяризації сучасних ефективних матеріалів, технологій та обладнання, зокрема технологіям ефективного використання енергоресурсів та охороні довкілля.
Національний авіаційний університет був представлений кафедрою інфраструктури авіаційного транспорту Факультету наземних споруд і аеродромів.
Під керівництвом Дійсного члена Академії будівництва України, к. т. н., с. н. с., доцента кафедри Галини Агєєвої магістри спеціальності 192 «Будівництво та цивільна інженерія» взяли участь в роботі трьох секцій: «Містобудування та територіальне планування», «Будівництво, матеріали та конструкції, технологія будівельного виробництва», «Інженерні мережі, автоматизовані системи та екологічні аспекти будівництва».
На секційних засіданнях були оприлюднені такі доповіді:
- «Планувальна організація привокзальних площ аеропортів» (Галина Агєєва, Анна Волкова);
- «Особливості технологічних рішень будівництва аеропортів на штучних островах» (Дмитро Журавель, Галина Агєєва);
- «Екологічні аспекти протикригової обробки повітряних суден в аеропортах цивільної авіації» (Галина Агєєва, Олександра Мазур, Олександр Бойченко, Дмитро Тетяніченко).
Тези доповідей опубліковані в матеріалах конференції та розміщені в
Інституційному репозиторії НАУ
.