Заголовок: «Шевченківський березень в НАУ»: підбиття підсумків
Дата: 05/04/2018
URL: https://nau.edu.ua/ua/news/1/4/shevchenkivskiy-berezen-v-nau-pidbittya-pidsumkiv.html
==================================================

30 березня 2018 р. відбулося урочисте закриття циклу науково-навчальних заходів під загальною назвою «Шевченківський березень в НАУ», організатором яких була кафедра української мови та культури НН гуманітарного інституту. Спільну роботу викладачів кафедри зі студентами високо оцінила у своєму виступі проректор з навчальної та виховної роботи, професор Т. Іванова. Вона подякувала кафедралам за велику працю, яку вони здійснюють, проводячи заходи виховного спрямування, а студентам – за щирий інтерес до культури свого народу.
Директор НН гуманітарного інституту, професор А. Гудманян зосередив увагу присутніх на ролі Т.Г. Шевченка у вихованні та становленні сучасної української молоді.
Завідувач кафедри І. Бурлакова нагадала й коротко охарактеризувала весь комплекс заходів, присвячених пам’яті великого сина українського народу. Серед них були: Міжнародний флешмоб «Global Shevchenko», літературно-мистецькі свята, круглі столи, літературні квести, конкурси, лекції, творчі зустрічі, майстер-класи, перегляди відеофільмів тощо.
Прикрасою свята стало виконання художніх номерів «Намисто з привітань»: читання «Заповіту» Тараса Шевченка турецькою, японською та польською мовами; виконання пісень на слова Т. Шевченка «Мені однаково, чи буду…» (Ніна Борис), «Реве та стогне Дніпр широкий» (Дмитро Романенко), «Заповіт» у сучасній музичній інтерпретації, представлення танцювального номера.
Завершилося свято врученням сертифікатів і грамот найактивнішим учасникам заходів та переможцям конкурсів і квестів, яких цьогоріч було понад 30.