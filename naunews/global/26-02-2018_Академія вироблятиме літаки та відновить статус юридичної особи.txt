Заголовок: Академія вироблятиме літаки та відновить статус юридичної особи
Дата: 26/02/2018
URL: https://nau.edu.ua/ua/news/1/2/akademiya-viroblyatime-litaki-ta-vidnovit-status-yuridichnoi-osobi.html
==================================================

23 лютого став днем сюрпризів для Кіровоградської льотної академії. Сюди завітали перший заступник Міністра освіти і науки Володимир Ковтунець, народний депутат України Олександр Горбунов, в.о. ректора НАУ Володимир Ісаєнко та проректор з перспективного розвитку НАУ Ігор Довбань, засновник компанії «Скаетон» Олександр Степура та комерційний директор Леонід Міндіч, президент Міжнародного фонду соціальної адаптації Володимир Рубцов, а також керівник Проектів Центру реформ та місцевого розвитку Андрій Гінкул.
Після ряду переговорів та нарад гості зустрілися з колективом академії, щоб розповісти про стратегію розвитку академії та авіації в Україні.
Учасників зустрічі повідомили, що академія увійшла в процес проектної моделі розвитку. Народний депутат України Олександр Горбунов повідомив, що академія додатково отримає до свого фінансування12 млн. грн, а нині вирішується доля ще 28 млн. грн.
В.о. ректора НАУ Володимир Ісаєнко розповів про проект створення Міжнародного центру підготовки пілотів, завдяки якому матеріально-технічна база зросте загалом на 300 млн грн. Половина цієї суми запланована для льотної академії. Проект почне здійснюватися з 2019 року. Він також зазначив, що приєднання до НАУ льотної академії було помилкою. Володимир Ісаєнко зазначив, що академія в статусі окремої юридичної особи та НАУ зможуть ефективно співпрацювати задля розвитку авіації.
Володимир Ковтунець також зупинився на питанні необґрунтованого приєднання до НАУ академії та необхідності відновлення статусу юридичної особи нашого навчального закладу. Він розповів, що зараз міністерство проводить глибокі економічні реформи вузівської підготовки. Вищим навчальним закладам буде надано більше свободи. Він наголосив на необхідності розширення підготовки іноземців та ще раз підтвердив перспективність та високу значимість авіаційної освіти.
Найбільшою несподіванкою для колективу академії стало підписання Меморандуму про співпрацю з індустріальною компанією «Скаетон», згідно з яким на базі льотної академії буде розміщено завод з виробництва навчальних літаків К-10 «СВІФТ». За цих умов академія матиме змогу купувати тренувальні літаки у власного виробника по собівартості.