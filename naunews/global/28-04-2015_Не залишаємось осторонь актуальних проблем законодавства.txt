Заголовок: Не залишаємось осторонь актуальних проблем законодавства
Дата: 28/04/2015
URL: https://nau.edu.ua/ua/news/2015/4/ne-zalishaemos-ostoron-aktualnix-problem-zakonodavstva.html
==================================================

22 квітня 2015 року  студенти Юридичного інституту Юлія Козацька, Марія Рощук, Аліна Ткаченко долучилися до роботи Комітету з питань прав людини, національних меншин і міжнаціональних відносин, на засіданні якого були розглянуті та рекомендовані парламенту низка законопроектів.
Члени комітету рекомендували Верховній Раді України прийняти у першому читанні за основу проект закону №1632, про документи України, що посвідчують особу та дають право виїзду за кордон  та ухвалили рішення створити робочу групу на базі Комітету для підготовки цього законопроекту до другого читання. За словами представника Реанімаційного пакету реформ Віктора Тимощука, завдяки цьому законопроекту буде спрощена процедура отримання документів та знижена їхня вартість. Документ отримав схвалення Ради Європи.
Також було рекомендовано Верховній Раді прийняти у першому читанні за основу та підготувати за спрощеною процедурою до другого читання проект закону №1456, про внесення змін до деяких законодавчих актів України (щодо забезпечення рівних прав та можливостей жінок і чоловіків у виборчому процесі).
Під час засідання Уповноважена Верховної Ради України з прав людини Валерія Лутковська представила щорічну доповідь про стан дотримання та захисту прав і свобод людини і громадянина в Україні.
Участь у засіданні комітету надала можливість студентам відчути себе депутатами та взяти активну участь у розробленні та прийнятті законопроектів.