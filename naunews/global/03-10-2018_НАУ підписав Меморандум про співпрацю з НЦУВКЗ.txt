Заголовок: НАУ підписав Меморандум про співпрацю з НЦУВКЗ
Дата: 03/10/2018
URL: https://nau.edu.ua/ua/news/1/10/nau-pidpisav-memorandum-pro-spivpratsyu-z-nczuvkz.html
==================================================

3 жовтня в ректораті НАУ відбулися переговори між представниками університету та Національного центру управління та випробувань космічних засобів, науково-технічного комплексу реалізації Загальнодержавної космічної програми України.
У діловій зустрічі взяли участь ректор університету Володимир Ісаєнко, проректор з наукової роботи Володимир Харченко, директор Інституту міжнародного співробітництва та освіти В’ячеслав Тимохін, начальник ВМЗ Олександр  Іванов та ін., а також делегація НЦУВКЗ, яку очолював начальник центру Володимир Присяжний.
Під час зустрічі обговорювалися питання про спільну міжнародну діяльність з Єгиптом, Китаєм і Польщею, а також співпрацю НЦУВКЗ та НАУ щодо питань, пов’язаних з космічними технологіями та їх застосуванням в інтересах України.
Результатом плідних переговорів стало укладення між сторонами Меморандуму про порозуміння з метою розвитку й поглиблення співробітництва при вирішенні завдань у сфері науково-технічного прогресу й підвищення ефективності науково-дослідної роботи в НАУ та НЦУВКЗ, приділяючи особливу увагу таким напрямкам:
− організація довгострокових проектів, у рамках яких спільно будуть працювати групи фахівців НАУ й НЦУВКЗ та студентів НАУ;
− перепідготовка та підвищення кваліфікації фахівців;
− забезпечення загальних дослідницьких проектів в НАУ та НЦУВКЗ;
− проведення наукових досліджень і впровадження їх результатів;
− організація, проведення й участь у симпозіумах, конференціях, семінарах;
− обмін досвідом, навчально-методичними матеріалами, документацією й інформацією;;
− взаємодопомога в пошуку подальших наукових контактів та партнерів.