Заголовок: Спільна прес-конференція в. о. ректора Володимира Ісаєнка та Студентської ради НАУ
Дата: 24/11/2016
URL: https://nau.edu.ua/ua/news/2016/11/spilna-pres-konferentsiya-v-o-rektora-volodimira-isaenka-ta-studentskoi-radi-nau-dlya-zmi.html
==================================================

23 листопада відбулася прес-конференція виконувача обов’язки ректора Національного авіаційного університету Володимира Ісаєнка, на якій він розповів про підсумки перших двох місяців роботи на посаді, відновлення діяльності органів студентського самоврядування, першочергові кроки та перспективи розвитку університету. В прес-конференції також взяли участь представники новообраної Студентської ради НАУ – її Голова Олексій Клочківський та голова Студради Юридичного інституту, голова Антикорупційного комітету Студради НАУ Тетяна Лукашенко.
«Сьогодні тут поруч зі мною присутні студенти – представники новообраної Студентської ради НАУ. Мені надзвичайно приємно констатувати, що студентство Національного авіаційного університету вболіває за долю своєї Альма-матер. І саме завдяки активній позиції студентів були проведені вибори до Студентської ради університету. Нам вдалося відновити студентське самоврядування в університеті, яке до цього часу було, фактично, знищене. Студенти – це основа нашого університету, його найважливіший потенціал. Нині у нас навчається понад 25 тисяч студентів. Ми повинні дослухатися до них і створити найкращі умови для їх навчання та розвитку. Одним з першочергових завдань було забезпечити участь студентства в питаннях управління та розвитку НАУ і їх представництво в усіх робочих органах університету. З гордістю можу сказати, що нам це вдалося. На жаль, та політика руйнації, яка раніше проводилася в університеті, мала свої негативні наслідки. Їх сьогодні доводиться долати», - зазначив керівник НАУ Володимир Ісаєнко.
За перші два місяці роботи в.о. ректора НАУ Володимир Ісаєнко здійснив низку важливих заходів для стабілізації ситуації в університеті:
- організаційно-штатну структуру вишу приведено до норм чинного законодавства;
- внесено зміни до Статуту університету відповідно до вимог Закону України «Про вищу освіту». Проект нової редакції Статуту НАУ винесено на громадське обговорення з метою подальшого погодження на Конференції трудового колективу;
- відбулося перше засідання нової Наглядової ради НАУ (31 жовтня), на якій обговорено підходи до формування Концепції і Стратегії розвитку університету на десять наступних років;
- відновлено роботу органів студентського самоврядування. Проведено вибори та сформовано нову Студентську раду НАУ, представники якої увійшли до органів управління вищим навчальним закладом;
- проведено вибори делегатів та скликано Конференцію трудового колективу НАУ.
За словами в.о. ректора Володимира Ісаєнка, стратегічною метою діяльності Національного авіаційного університету є забезпечення подальшого інноваційного розвитку університету як провідного вищого навчального закладу в державі з підготовки фахівців авіаційної та суміжних галузей, який буде відповідати європейським та світовим взірцям своєю якістю надання освітніх послуг та забезпечить конкурентоздатну інтеграцію університету до світового науково-освітнього простору.
«Ефективне використання освітнього та наукового потенціалу університету дасть змогу досягти такого рівня підготовки фахівців, що відповідатиме світовим стандартам вищої освіти та потребам вітчизняного і міжнародного ринків праці», - переконаний в.о. ректора.
Планом стратегії вишу передбачено також спвпраця з провідними університетами Європи та світу, міжнародними організаціями, дослідницькими установами, в рамках яких реалізовуватимуться сучасні освітні програми з університетських обмінів та спільних досліджень.
Нещодавно прийнятий Закон України «Про наукову і науково-технічну діяльність» передбачає гарантоване цільове фінансування наукових розробок в університеті. На теперішній час у НАУ вже розпочато реалізацію декількох міжнародних, у тому числі інвестиційних проектів.
«Ми дбаємо про те, щоб наш кадровий потенціал викладачів, співробітників університету почував себе комфортно, впевнено і дивився в майбутнє. Вже в листопаді нам  вдалось забезпечити виплату премій всьому колективу в розмірі 20 відсотків від заробітної платні. Ми хочемо, щоб і студенти почували себе впевнено у завтрашньому дні, і розробляємо з ними цілу низку спільних програм», - підкреслив керівник НАУ.
«Дуже неочікувано було за п’ять років, що я навчаюся в університеті, сподіватися, що буде така конференція. За останні два роки принижували Студентську раду, але за місяць новою командою нам вдалося створити нову Студентську раду, вийти на новий рівень, і за півтора місяці ми вже маємо представництво і на Вченій раді, і на Конференції трудового колективу. Можна це назвати новим етапом НАУ, новим етапом студентського самоврядування. Перш ніж Студентська рада почала функціонувати як повноцінний легітимний орган, без будь-яких вагань та протиріч адміністрація пішла нам на зустріч. На третій день після виборів до Студради представництво студентів було вже і на ректораті. Маючи представництво в усіх керівних органах університету, ми повністю в курсі, що відбувається в адміністративному корпусі. Студрада, як колегіальний орган, створила окремі спеціалізовані комітети, через які ми будемо реалізовувати свої ініціативи і проекти», - заявив Голова Студентської ради НАУ Олексій Клочківський.
Голова Антикорупційного комітету Студентської ради НАУ Тетяна Лукашенко подякувала всім, хто взяв участь у виборах та окремо тим, хто організовував вибори голів Студрад – всього університету та інститутів НАУ, а саме: Центральному виборчому комітету та дільничним виборчим комісіям.
«Ми пишаємося тим, що студенти виявляють громадську активність. Проведення виборів до Студради НАУ було для нас дуже важливим кроком. Очевидним для нас стало те, що структуру самої Студради треба змінювати – робити її більш ефективною та злагодженою. Ми передбачили розширення складу Студради та представництво в ній і Творчого об’єднання студентів. Крім того, ми створили у ній 10 комітетів: антикорупційний, інноваційний, побуту і комфорту, навчально-науковий, з культури та спорту та інші. До складу комітетів входить майже 30 студентів. Повноваженнями комітетів є допомога в реалізація проектів та ідей Студради. Зокрема, мій Антикорупційний комітет займається вивченням питань поселення в гуртожитки, орендою приміщень, умовами навчання на заочних відділеннях та іншими проблемними питаннями. Ми вивчаємо проблеми, напрацьовуємо механізми та алгоритм їх вирішення. Маємо намір створити коворкінг – простір для роботи та відпочинку, окрім того подбати про окремі приміщення для репетицій учасників КВК та Студвесни. Студрада планує відродити роботу студентського радіо та створити студентське телебачення», - зазначила голова Студради Юридичного інституту Тетяна Лукашенко.
Нагадаємо, сьогодні ж відбулася Конференція трудового колективу Національного авіаційного університету, яка затвердила основний організаційно-правовий документ вишу – Статут НАУ та ухвалила виконання Колективного договору за 2016 рік і розглянула проект наступного колдоговору на 2017 рік. У ній взяли участь делегати від студентів, аспірантів та докторантів НАУ, обрані прямим таємним голосуванням.