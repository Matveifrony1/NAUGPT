Заголовок: Репрезентація результатів інтеграційних процесів академічної мобільності в ННІЕБ
Дата: 27/09/2018
URL: https://nau.edu.ua/ua/news/1/9/reprezentatsiya-rezultativ-integratsiynih-protsesiv-akademichnoi-mobilnosti-v-nnieb.html
==================================================

24 вересня 2018 р. на Факультеті будови машин та авіації Жешувського технологічного університету (м. Жешув, Польща) відбувся захист Phd-дисертації представниці кафедри екології ННІЕБ Анни Яковлєвої. Науковим продюсером виступив директор ННІЕБ професор Сергій Бойченко, науковим промоутером - завідувач кафедри двигунів внутрішнього згорання та транспорту професор Казимір Лейда. Захист Phd-дисертації за темою "Analytical and experimental selection of fuels with bio-additives for aircraft jet engines" став логічним завершенням кількарічної співпраці українських і польських науковців на підставі Угоди про співпрацю у сфері розроблення та упровадження альтернативних авіаційних палив.
Яскрава репрезентація результатів інтеграційних процесів академічної мобільності в ННІЕБ була підготовлена завдяки системній роботі колективів двох потужних універистетів України та Польщі - лабораторії "Авіатест" Українського науково-дослідного та навчального центру хіммотології та сертифікації НАУ та кафедри двигунів внутрішнього згорання та транспорту Жешувського технологічного університету. Отриманий синергетичний результат - яскраве підтвердження тези "Наука кордонів немає" та вагомий вклад у інтернаціоналізацію світової науки у сфері альтернативних авіаційних палив як інструменту підвищення екологічної чистоти та безпеки в цілому в авіатранспортних процесах. Ці завдання для кожної країни сьогодні ставить перед нами великоповажна організація - ICAO.
Захист праці відбувся у доброзичливій робочій атмосфері та супроводжувався жвавою науковою дискусією серед присутніх фахівців не тільки НАУ та Жешувської політехніки, а й рецензентів з Варшавської та Познанської політехнік.
Члени комісії відзначили високий рівень підготовки дисертації, новизну представлених результатів і її істинно прикладний характер, а також перспективність подальших досліджень. Тож на цьому міжнародна наукова співпраця щодо розроблення альтернативних авіаційних палив не завершується, і в найближчому майбутньому планується новий етап експериментальних досліджень.
Вітаємо Анну Валеріївну та зичимо їй подальших творчих успіхів!