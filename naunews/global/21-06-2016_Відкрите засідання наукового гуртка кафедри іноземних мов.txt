Заголовок: Відкрите засідання наукового гуртка кафедри іноземних мов
Дата: 21/06/2016
URL: https://nau.edu.ua/ua/news/2016/6/vidkrite-zasidannya-naukovogo-gurtka-kafedri-inozemnih-mov.html
==================================================

15 червня в актовій залі Навчально-наукового інституту Міжнародних відносин відбулося відкрите засідання наукового гуртка кафедри іноземних мов (керівник гуртка: І. Сандовенко). Захід відбувся в рамках навчальної перекладацької практики студентів напряму підготовки «Міжнародні відносини» спеціальностей «Міжнародні економічні відносини», «Міжнародний бізнес», «Міжнародне право» та «Міжнародна інформація» (керівники практики, викладачі кафедри іноземних мов: Т. Глуцька, О. Куценко,  І. Сандовенко, Н. Горелік, Л. Світич, К. Клиновська). Студенти практикувалися в усному послідовному перекладі з російської/української на англійську мову. Студенти взяли участь в опитуванні та анкетуванні, які були спрямовані на визначення ступеня сформованості лідерських якостей, що їх запропонував доповідач, старший викладач кафедри іноземних мов, аспірант НАУ Оксана  Кулешова.
О. Кулешова – учасник команди НАУ в проекті TEMPUS ELITE «Освіта для лідерства, інтелігентності та розвитку таланту» (2013-2016). Програма Темпус – це програма зовнішньої допомоги Європейського Союзу. Її мета – сприяти модернізації системи вищої освіти у країнах-партнерах ЄС через активізацію співпраці між ВНЗ держав-членів ЄС та країн-партнерів. Програма Темпус надає фінансування з метою заохочення взаємодії та збалансованого співробітництва між вищими навчальним закладами у країнах-партнерах та в країнах-членах Європейського Союзу. Проект TEMPUS ELITE реалізується в Україні для посилення ролі українських ВНЗ у виконанні державної політики розвитку людських ресурсів як рушійної сили суспільного прогресу шляхом надання послуг із лідерства та організаційного розвитку.
Доповідач розповіла студентам про останні європейські дослідження з проблематики лідерства, зокрема з її спеціалізації «Лідерство в бізнесі»; навчальні візити до Університету Тампере  (Фінляндія), Університету Гринвіч (Велика Британія), Естонської бізнес-школи та школи лідерства в м. Тернопіль. На них експерти з НАУ ознайомилися з досвідом університетів-партнерів з питань реалізації науково-дослідних програм та проектів. Потім це знайшло відображення у розробці концептуальної та інформаційної бази для Центру досконалості з лідерства у сфері управління підприємствами в рамках проекту TEMPUS.
Маємо надію, що студенти ННІМВ НАУ підхоплять наукову естафету, гідно представивши Україну на європейській арені.