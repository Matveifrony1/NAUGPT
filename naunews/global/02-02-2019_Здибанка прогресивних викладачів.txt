Заголовок: Здибанка прогресивних викладачів
Дата: 02/02/2019
URL: https://nau.edu.ua/ua/news/2019/2/zdibanka-progresivnih-vikladachiv.html
==================================================

Проблеми міжнародних стажувань викладачів, публікації у наукометричних виданнях, розбудова міжнародної співпраці університетів, а також впровадження міжнародного досвіду освітніх реформ в Україні – такі тематичні питання обговорювали під час «Здибанки прогресивних викладачів». Організатори –  Інститут новітні технологій та лідерства (ІНТЛ) спільно з «Платформою прогресивного викладача», ГО «Інститут демократії та соціального прогресу» та СД платформою. У заході взяли участь близько 50 викладачів, що представляли різні ЗВО Києва.
Директор ІНТЛ Катерина Бабікова наголосила на відкритості до професійного діалогу про майбутнє університетів. Вона зазначила, що Інститут підтримує викладачів НАУ у їх професійному вдосконаленні та особистісному зростанні.
Доцент кафедри фінансів КНЕУ імені Вадима Гетьмана Тетяна Жибер зосередилась у своєму виступі на підходах до студентоцентрованого навчання, участі у міжнародних наукових заходах, враженнях від підготовки публікацій до міжнародних видань.
Начальник Центру організаційного розвитку та лідерства ІНТЛ Інна Семенець-Орлова розповіла про особливості дослідницької діяльності Варшавського та Ягеллонського університетів в контексті нового закону Польщі «Про вищу освіту» («Конституція для науки»).
Олександр Сущенко, доцент кафедри фінансів ДВНЗ "КНЕУ ім. В. Гетьмана, голова Центру дослідження суспільної вартості та Школи зеленого бізнесу, науковий співробітник Центру дослідження довкілля ім. Гельмгольца (м. Лейпциг, Німеччина), поділився досвідом проведення наукових шкіл, налагодженням співпраці з ООН, іншими міжнародними організаціями та німецькими закладами вищої освіти.
Учасники висловили бажання продовжити традицію проведення «Здибанок прогресивних викладачів», виступати тематичними експертами та долучитися до наступних заходів у Центрі організаційного розвитку та лідерства ІНТЛ НАУ.