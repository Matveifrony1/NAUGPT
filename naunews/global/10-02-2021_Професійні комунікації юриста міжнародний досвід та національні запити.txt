Заголовок: Професійні комунікації юриста: міжнародний досвід та національні запити
Дата: 10/02/2021
URL: https://nau.edu.ua/ua/news/2021/2/profesiyni-komunikatsii-yurista-mizhnarodniy-dosvid-ta-natsionalni-zapiti.html
==================================================

02 лютого 2021 року в рамках договору про співпрацю для студентів Юридичного факультету проведено тренінг під керівництвом проректора з питань міжнародної співпраці Варшавського університету, доцента, керівника Міжнародного центру досліджень правових комунікацій, доктора філософії в галузі права Йоанни Осієвич на тему «Професійні комунікації юриста: ефективне та аргументоване мовлення».
Одним із ключових моментів в діяльності юриста є мовленнєво-комунікативні компетентності, що й стало головним питанням тренінгу в аспекті особливостей комунікації при вивченні юридичних навчальних дисциплін англійською мовою та специфіки спілкування англійською мовою при роботі зі споживачами юридичних послуг.
Основна увага студентів була зосереджена на проблемах формування вчень про генерації людей та їх впливу на побудову комунікації юрист – клієнт, використання традиційної і партисипаторної моделі спілкування з клієнтом, спілкування по телефону, електронною поштою та SMS, написання листів, а також практичних аспектах комунікації між юристом і клієнтом, керівником – підлеглим. Крім того окремим пунктом обговорено питання збору доказів, опитування свідків та клієнтів, вміння ставити запитання, визначати та подавати хронологію подій.
На завершення заходу Йоанна Осієвич висловила власне бачення напрямів формування ефективної системи комунікації в Україні, основним вектором яких є розвиток навичок ведення юридичної діяльності з урахуванням соціальних особливостей клієнтів, мови тіла, емоцій, активного слухання, а також прояву емпатії та зацікавленості юриста у справі для побудови дієвої комунікації з клієнтом.