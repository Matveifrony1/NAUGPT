Заголовок: Студенти-юристи НАУ прослухали лекції професора Кельнського університету Штефана Хобе
Дата: 21/09/2021
URL: https://nau.edu.ua/ua/news/2021/9/studenti-yuristi-nau-prosluhali-lektsii-profesora-kelnskogo-universitetu-shtefana-hobe.html
==================================================

У вересні 2021 року відбувся вже четвертий цикл онлайн-лекцій з авіаційного та космічного права професора Кельнського університету Штефана Хобе для студентів–юристів НАУ.
Доктор Хобе – директор Інституту повітряного та космічного права Кельнського університету (Німеччина) та європейський освітянський лідер у галузі космічного права. У 2010 році доктор Штефан Хобе отримав нагороду Міжнародної академії космонавтики за свою книгу «Кельнський коментар до космічного права, том 1») у номінації за «Найкраща книга року». Крім цього, професор Хобе є почесним директором Міжнародного інституту космічного права, членом ради директорів Європейського центру космічного права, доповідачем Комітету з космічного права Міжнародної юридичної асоціації, членом Комітету управління Європейської асоціації повітряного права та членом Групи правових експертів Міжнародної телекомунікаційної супутникової організації.
Професор Хобе поділився із студентами та викладачами Юридичного факультету (ЮФ) НАУ найсучаснішими теоретичними та практичними надбаннями у галузі авіаційного та космічного права.
Під час лекцій слухачі мали змогу доповнити свої знання з космічного та авіаційного права, поглиблено вивчити термінологію та еволюцію розвитку авіаційного права, міжнародний правовий порядок діяльності в галузі космічного та повітряного просторів, обговорити перспективи удосконалення міжнародного та національного космічного і повітряного законодавство.
В ході спілкування з професором, студенти висловили побажання і в подальшому працювати над проблематикою універсального та регіонального інституціоналізованого співробітництва у космічній діяльності.
Розглянуті проблеми є досить складними і затребуваними, як для сучасного соціуму в цілому, так і для студентів авіаційного закладу вищої освіти, зокрема. Безсумнівно, лекції, прочитані закордонним експертом, надали можливість усім бажаючим краще зрозуміти та засвоїти новітні європейські методики викладання навчальних дисциплін.
Висловлюємо щиру вдячність професору Хобе за співпрацю з університетом.