Заголовок: Перший етап Всеукраїнської студентської олімпіади «Переклад: англійська мова»
Дата: 05/03/2019
URL: https://nau.edu.ua/ua/news/2019/3/pershiy-etap-vseukrainskoi-studentskoi-olimpiadi-pereklad-angliyska-mova.html
==================================================

Перший етап Всеукраїнської студентської олімпіади із спеціальності «Переклад: англійська мова» відбувся на кафедрі англійської філології та перекладу Факультету лінгвістики та соціальних комунікацій. Олімпіада відбувалася у два етапи: письмовий та усний.
Для письмового завдання студентам було запропоновано два тексти на переклад: англійською та українською мовою, що висвітлювали значущі суспільні події сьогодення. Комісія у складі завідувача кафедри Сергія Сидоренка, доцентів Юлії Плетенецької, Алли Сітко та Людмили Галій оцінила якість та креативність перекладів, обізнаність студентів із сучасними соціально-політичними реаліями життя в Україні та англомовних країнах.
Авторів найкращих перекладів запрошено до другого завдання – усного послідовного перекладу, який є незмінною складовою щорічних студентських олімпіад з перекладу. Журі оцінювало якість перекладу за точністю, відповідністю жанрово-стилістичним нормам, швидкістю, а самих студентів за здатністю орієнтуватися у незнайомій лексиці, неочікуваній тематиці та влучності імпровізації.
Вітаємо переможців першого етапу: Л. Федорів (4 курс) – І місце; Д. Малюк (3 курс) – ІІ місце; К. Акастьолову та О. Неборака (4 курс) – ІІІ місце.
Бажаємо наснаги та подальших перемог!