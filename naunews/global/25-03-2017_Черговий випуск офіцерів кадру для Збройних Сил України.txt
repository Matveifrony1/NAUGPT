Заголовок: Черговий випуск офіцерів кадру для Збройних Сил України
Дата: 25/03/2017
URL: https://nau.edu.ua/ua/news/2017/3/dostrokoviy-vipusk-ofitseriv-kadru-na-kafedri-viyskovoi-pidgotovki-nau.html
==================================================

25 березня  2017 року на території Державного музею авіації відбувся черговий випуск офіцерів кадру для Збройних Сил України.
Захід відбувся у складний для країни час. Тому доводиться лише відзначати, а не святкувати таку урочисту подію і вже втретє проводити достроковий випуск офіцерів. Ми щиро віримо в перемогу нашої держави над тероризмом, як і в те, що лейтенанти гідно виконують завдання з захисту свого народу.
Поздоровити випускників прийшли виконуючий обов’язки  ректора НАУ Володимир Ісаєнко, голова ДЕК полковник Роман Литвин, проректор з корпоративного управління НАУ Володимир Шульга, заступник Директора департаменту з військової освіти полковник Володимир Мартинюк, голова ради ветеранів Солом’янського району м. Києва генерал-лейтенант Борис Парафейніков та інші. По закінченню згідно з традицією почесне право освятити молодих лейтенантів було надано військовому священику синодального управління військового духовенства отцю Андрію.
-Нині ми випускаємо для Військово-повітряних Сил України, для спецпідрозділів, Військово-морських сил 16 фахівців із забезпечення військ паливно-мастильними матеріалами та експлуатації аеродромів та захисних споруд, - розповів начальник кафедри військової підготовки полковник Олександр Водчиць. - Сьогодні у зв’язку з подіями, що відбуваються на сході України існує значна потреба у молодих офіцерах, здатних якісно виконувати бойові завдання. Деякі з них поїдуть у зону проведення АТО. У зв’язку з цими подіями відбулися певні зміни в підготовці офіцерів. Проводяться додаткові заняття з мінної, воєнно-медичної підготовки. Зросла практична спрямованість усіх занять, зокрема вогневої підготовки.
-Військова справа цікавила мене з дитинства, - каже лейтенант Олег Дубинянка. - Мій батько, колишній військовий, розповідав мені про його службу і навіть брав мене на роботу. Після отримання погонів лейтенанта дещо змінилося у сприйнятті.  Я став серйозніше ставитися до обраної професії, втім моє бачення свого майбутнього не змінилося. Для того, щоб бути справжнім командиром, мало мати командирські якості. Потрібно постійно самовдосконалюватись та пристосовуватися до будь-яких ситуацій, а особливо під час служби. Я пишаюсь своїм вибором та готовий з честю виконувати свої обов’язки, особливо зараз, коли наша Батьківщина так потребує самовідданих та вмотивованих кадрів.
Бажаємо офіцерам – випускникам міцного здоров’я, офіцерської удачі, службового зростання та досягнення найвищих результатів у справі зміцнення обороноздатності нашої держави.
Вітаємо батьків та рідних наших випускників, дякуємо за спільну роботу по вихованню ваших синів.
В добру путь, лейтенанти! Слава Україні та її Збройним Силам!