Заголовок: Представники НАУ взяли участь в організації «Академії педагогічної творчості»
Дата: 03/07/2017
URL: https://nau.edu.ua/ua/news/2017/6/predstavniki-nau-vzyali-uchast-v-organizatsii-akademii-pedagogichnoi-tvorchosti.html
==================================================

З 27 червня по 3 липня 2017 року на Миколаївщині проходив ХХ Міжнародний фестиваль дитячої творчості «Золотий лелека».
У межах фестивалю щороку для освітян працює Міжнародна школа «Академія педагогічної творчості». У організації та проведенні роботи школи, темою якої була «Педагогічна творчість як джерело освітніх інновацій і професійного саморозвитку вчителя в умовах реформаційних змін» взяла участь кафедра авіаційної психології Навчально-наукового гуманітарного інституту.
Любов Віталіївна  Помиткіна, доктор психологічних наук, професор, завідувач кафедри провела семінар на тему «Врахування власної життєвої позиції в роботі освітянина». Метою семінару було висвітлення психологічних особливостей врахування власної життєвої позиції вчителя у міжособистісній взаємодії з учнями під час навчання, виховання та творчої діяльності. Слухачами були директори шкіл, заступники директорів з виховної роботи, вчителі й вихователі, керівники спортивних та творчих гуртків, ті, хто активно й самовіддано не лише навчає, але й виховує молодь, надихає на творчі здобутки, на саморозкриття й самовдосконалення.
Отже, у час, коли вихованці різних шкіл як України, так і із закордону брали участь у різних творчих конкурсах, їх наставники підвищували власну кваліфікацію не лише з психології й педагогіки, а проходили підготовку з розвитку власної самосвідомості, підвищували кваліфікацію у номінації «Вчитель з великої букви». За результатами літньої школи усі учасники отримали сертифікати Міністерства освіти з підвищення кваліфікації.