Заголовок: Студенти НАУ з африканських країн: дякуємо за гостинність і сердечне ставлення
Дата: 30/05/2018
URL: https://nau.edu.ua/ua/news/1/5/studenti-nau-z-afrikanskih-krain-dyakuemo-za-gostinnist-i-serdechne-stavlennya.html
==================================================

25 травня 2018 року в актовій залі Національного авіаційного університету відбулися урочистості з  нагоди святкування 55-ої річниці створення «Організації Африканської Єдності», в яких взяли участь представники дипломатичного корпусу, організацій, установ та університетів Алжиру, Гвінеї, Марокко, Нігерії, Південно-Африканської Республіки, Польщі та інших країн.
«Нині в НАУ навчається майже 1000 іноземних студентів, але ми плануємо вже в найближчі роки збільшити це число до 5 тисяч, - повідомив ректор НАУ Володимир Ісаєнко відкриваючи офіційну частину урочистостей. – Зокрема, членами студентської родини НАУ є 187 здобувачів вищої авіаційної освіти з 15 африканських країн».
Він також привітав зі святом присутніх у залі представників дипломатичного корпусу, випускників і весь колектив НАУ - закладу вищої освіти, що став кузнею кадрів для багатьох країн світу, підготувавши десятки тисяч кваліфікованих авіаційних фахівців.
Володимир Ісаєнко доречно згадав про минулорічний травневий візит до університету Президента Ради Міжнародної організації цивільної авіації (ІCАО) Олумуіва Бенарда Аліу, громадянина Нігерії, випускника Національного авіаційного університету, а також про підписані НАУ з цією  організацією угоди про співробітництво.
Підкреслюючи перспективи розвиту ринку авіаційних перевезень, В. Ісаєнко зазначив, що за прогнозами експертів протягом наступних п’ятнадцяти років кількість пасажирів у світі зросте вдвічі. Зрозуміло, зважаючи на таку перспективу, значно зростає роль НАУ не тільки в Україні, а й у світі.
У своїй промові всесвітньо відома співачка Гайтана щиро подякувала організаторам заходу і побажала успіхів усім студентам країн Африки, які навчаються у НАУ.
Президент ГО «Африканської Ради в Україні» Діало Іссау в свою чергу,  розповів про історичну роль «Організації Африканської Єдності» у вирішенні широкого спектру проблем у житті країн африканського континенту. Він тепло і щиро подякував за гостинність Україні, яка стала другою батьківщиною для багатьох африканців. Президент пообіцяв і надалі зміцнювати і розширювати співробітництво з українською владою, зокрема й з Національним авіаційним університетом.
У своєму виступі Посол ПАР в Україні пан Кристіан Бассон підкреслив велике значення заходів такого рівня для подальшого розвитку співпраці між країнами Африки та Україною. Його думку підтримав начальник навчальної частини Міжнародного університету логістики і транспорту у Вроцлаві пан Тадеуш Попковський, який наголосив на пріоритеті розвитку міжнародної освіти. Начальник ВМЗ НАУ В’ячеслав Тимохін окреслив перспективи подальшого розвитку африкансько – українського співробітництва у галузі освіти. Змістовними і сердечними були виступи всіх промовців, які представляли майже третину країн Африки і, звичайно, Україну.
У рамках святкування також відбулося нагородження переможців турніру з міні-футболу між командами НАУ та представниками африканського континенту, який пройшов 21 травня на території університету.
Чудовим акордом на завершенням урочистостей став концерт, програма якого включала музику, пісні, поезію популярну в країнах Африки і в Україні. Мимоволі спадало на думку, що всі мелодії та слова линули зі сцени прямо в серця тих, хто сидів у залі, наповнюючи їх неповторними почуттями до людей з Африки, які стали близькими для громадян України.