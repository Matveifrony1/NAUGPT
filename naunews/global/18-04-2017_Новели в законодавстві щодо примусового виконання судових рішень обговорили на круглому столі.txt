Заголовок: Новели в законодавстві щодо примусового виконання судових рішень обговорили на круглому столі
Дата: 18/04/2017
URL: https://nau.edu.ua/ua/news/2017/4/noveli-v-zakonodavstvi-shchodo-primusovogo-vikonannya-sudovih-rishen-obgovorili-na-kruglomu-stoli.html
==================================================

13 квітня 2017 року Навчально-науковий Юридичний інститут спільно з Національною академією внутрішніх справ, Інститутом кримінально-виконавчої служби, Солом'янською районною у місті Києві державною адміністрацією, а також Головним територіальним управлінням юстиції Міністерства юстиції України у місті Києві провели науково-практичний круглий стіл на тему «Новели в законодавстві щодо примусового виконання судових рішень».
Активну участь у роботі науково-практичного круглого столу взяли провідні фахівці органів державної виконавчої служби, Солом'янської районної у місті Києві державної адміністрації та науково-педагогічні працівники вищих навчальних закладів міста Києва, а саме: директор «Центру сім’ї» Солом'янської районної в місті Києві державної адміністрації Валерія Савенок; начальник Управління державної виконавчої служби Головного територіального управління юстиції Міністерства юстиції України у місті Києві Олексій Воробйов; заступник начальника Солом'янського районного відділу державної виконавчої служби Головного територіального управління юстиції Міністерства юстиції України у місті Києві Ольга Пилипчук; старший державний виконавець Солом'янського районного відділу державної виконавчої служби Головного територіального управління юстиції Міністерства юстиції України у місті Києві Андрій Амбровський; завідувач кафедри цивільно-правових та господарсько-правових дисциплін факультету № 2 Національної академії внутрішніх справ, д.ю.н., професор Ірина Тімуш; доцент кафедри загально-правових дисциплін Інституту кримінально-виконавчої служби, к.ю.н. Ірина Пивовар.
До участі у дискусії долучились також і студенти Навчально-наукового Юридичного інституту, Національної академії внутрішніх справ та Інституту кримінально-виконавчої служби: Тетяна Корженівська, Віталій Логоша, Анастасія Лучок, Вікторія Загорна, Богдан Панченко, Олександр Петрик, Ярослав Скрипаловський, Ольга Глянько, Олена Вусата, Дарія Дячук.
У ході засідання круглого столу учасники обговорили найбільш проблемні аспекти реформування законодавства України, що регламентує порядок примусового виконання судових рішень. Відзначено, що набрання чинності новим Законом України «Про виконавче провадження» сприяло забезпеченню ефективності організації та здійснення виконавчого провадження, своєчасного та повного виконання судових рішень згідно із чинним законодавством. Це пояснюється зокрема запровадженням формування відкритого Єдиного реєстру боржників, автоматизацією процедур виконання рішень шляхом електронної реєстрації документів, повного фіксування процесуальних рішень та виконавчих дій в автоматизованій системі, оптимізацією процесуальних строків проведення виконавчих дій, запровадженням можливості реалізації арештованого майна шляхом його продажу на електронних торгах із врахуванням обмежень, встановлених законом та ін.
Проведення заходу сприяло розширенню наукової дискусії щодо подальшої оптимізації процедури здійснення окремих виконавчих дій та посилення контролю за діяльністю приватних виконавців, а також виробленню конкретних пропозицій щодо внесення змін до чинного законодавства, що регулює порядок здійснення виконавчого провадження.