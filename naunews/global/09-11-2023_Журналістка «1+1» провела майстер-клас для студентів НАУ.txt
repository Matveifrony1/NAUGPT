Заголовок: Журналістка «1+1» провела майстер-клас для студентів НАУ
Дата: 09/11/2023
URL: https://nau.edu.ua/ua/news/2023/11/zhurnalistka-11-provela-mayster-klas-dlya-studentiv-nau.html
==================================================

Нещодавно журналістка "1+1" та ведуча марафону "Єдині новини" Наталія Островська провела майстер-клас для студентів Факультету міжнародних відносин Національного авіаційного університету. Під час заходу вона поділилася своїми враженнями від роботи під час повномасштабного вторгнення, розповіла про життя співробітників телеканалу в укритті, важливість збереження спокою під час прямих включень та специфіку роботи журналістів у небезпечних регіонах.
Островська також наголосила на ролі мобільних телефонів у підготовці новинних сюжетів під час війни. Журналісти, розташовані в різних частинах країни, використовували телефони для фіксації подій та передачі інформації колегам у студії.
Вона також розповіла про деталі нового формату роботи телеканалу на відеохостингу "Youtube", де передачі можна записувати необмежено у часі. Одним із проєктів, який Островська висвітлює на "Youtube", є проєкт "НАТО", де вона спілкується з українськими військовими.
Гостя відповіла на запитання студентів, згадувала свої студентські роки на кафедрі журналістики Факультету міжнародних відносин НАУ та розповідала про зустрічі з медійниками-фахівцями, які надихнули її на початку кар'єри. Вона порадила студентам гарно вчитися та поділилась своїм кредо: "Вірте в себе та не зупиняйтесь!".