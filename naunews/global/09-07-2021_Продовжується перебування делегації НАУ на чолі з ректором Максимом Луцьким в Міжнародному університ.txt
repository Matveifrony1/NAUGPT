Заголовок: Продовжується перебування делегації НАУ на чолі з ректором Максимом Луцьким в Міжнародному університеті логістики і транспорту в м. Вроцлав, Польща
Дата: 09/07/2021
URL: https://nau.edu.ua/ua/news/2021/7/prodovzhuetsya-perebuvannya-delegatsii-nau-na-choli-z-rektorom-maksimom-lutskim-v-mizhnarodnomu-universiteti-logistiki-i-transportu-v-m-vrotslav-polshcha.html
==================================================

Протягом останніх двох днів відбулися робочі зустрічі з керівництвом Міжнародного університету логістики і транспорту м. Вроцлав, керівниками Відділу міжнародних зв’язків та Офісу міжнародних проектів університету.
Основними результатами роботи стали:
1. Долучення НАУ до консорціуму міжнародного проекту NAWA, членами якого є 7 університетів Польщі, Марокко, Німеччини, Австралії та інших країн. Проект фінансується Урядом Польщі. Основним його завданням є розробка спільного міжнародного дистанційного магістерського курсу (освітньо-наукова програма «Логістика»). Професорсько-викладацький склад НАУ відповідатиме за підготовку лекційного матеріалу та практичних завдань з 4-х навчальних предметів. Термін завершення підготовчих робіт: грудень 2021.
2. Погодження деталей реалізації міжнародного освітнього проекту «Катамаран – комплексне об’єднання магістерських досліджень в сфері логістики», а саме: 20 студентів Міжнародного університету логістики і транспорту (м. Вроцлав) та Національного авіаційного університету матимуть змогу з вересня 2021 року розпочати навчання на міжнародній Програмі, за гармонізованою освітньо-науковою програмою «Логістика». Студенти-учасники Програми проведуть 1 навчальний рік у Польщі і 1 навальний рік в Україні та матимуть змогу пройти практичну підготовку на базі кращих компаній обох країн. По закінченню навчання здобувачі вищої освіти одержать спільний європейський диплом університетів-партнерів. Для студентів НАУ, які братимуть участь у Програмі, передбачена стипендія, яка покриває витрати на навчання, поїздки, проживання та перебування в Польщі.
3. Одержання спільною Магістерською освітньо-науковою програмою Національного авіаційного університету акредитації Британської професійної асоціації CILT(UK), що засвідчує вручений ректору НАУ Максиму Луцькому Сертифікат. Така акредитація підтверджує високу якість Програми та дає доступ її учасникам (студентам та викладачам) до низки світових інформаційних ресурсів.
Кожен студент, який бере участь у Програмі від НАУ, після її закінчення, одержить персональний Сертифікат про навчання на акредитованій CILT(UK) програмі, що дає значні переваги при працевлаштуванні за спеціальністю в будь-якій країні світу.
4. Отримання запрошення для інструкторів Інституту ІКАО НАУ прочитати курси з авіаційної безпеки та безпеки авіації для викладачів магістрів Міжнародного університету логістики і транспорту у м. Вроцлав.