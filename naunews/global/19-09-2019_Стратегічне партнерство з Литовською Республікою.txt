Заголовок: Стратегічне партнерство з Литовською Республікою
Дата: 19/09/2019
URL: https://nau.edu.ua/ua/news/2019/9/strategichne-partnerstvo-z-litovskoyu-respublikoyu.html
==================================================

Ректор Володимир Ісаєнко, проректор з соціальної роботи Оксана Вовк та директор Інституту новітніх технологій та лідерства Катерина Бабікова відвідали з робочим візитом Литовську республіку.
Делегація НАУ взяла участь в роботі Міжнародного семінару «Європейські цінності та компетентності у роботі закладів освіти, культури, охорони здоров’я, соціальної політики, органів виконавчої влади та місцевого самоврядування: формування, впровадження і моніторинг». Співорганізатори семінару: сігнатар Акту Незалежності Литовської Республіки Ірена Андрукайтєне  та Всеукраїнська молодіжна громадська організація «Серце до серця».
Володимир Ісаєнко презентував основні напрямки діяльності університету, зазначивши: «у фокусі міжнародної діяльності університету залишається розширення кола потенційних партнерів, створення потужних консорціумів, спільних філій з метою імплементації ключових принципів Стратегії розвитку університету, посилення позицій в світових рейтингах, а також підвищення конкурентоздатності на ринку освітніх послуг».
Ректор Національного авіаційного університету Володимир Ісаєнко та ректор Клайпедського університету Артурас Разбадаускас підписали Меморандуму про співробітництво. У церемонії підписання взяв участь Єугеніус Йовайша, голова комітету освіти і науки Сейму Литовської Республіки, який побажав учасникам успішної двосторонньої співпраці.
Делегація НАУ також відвідала Вільнюський технічний університет імені Гедимінаса (ВГТУ), де зустрілась з  ректором Альфонсасом Даніюнасом, деканами авіаційного і транспортного факультетів та керівником відділу міжнародних зв’язків університету. За результатами зустрічі вирішено продовжити дію двосторонньої угоди про співпрацю між НАУ та ВГТУ. Сторони домовились  спільно працювати над розвитком системи післядипломної освіти, створенням спільних наукових розробок та освітніх проектів, впровадженням новітніх конкурентоспроможних технологій та підготовки фахівців інноваційного типу. Володимир Ісаєнко також  поспілкувався з студенткою НАУ  Іриною Сиротіною (ФЕБІТ), яка проходить навчання у ВГТУ за програмою «Erasmus+». Студентка висловила бажання імплементувати набутий досвід у стінах нашого університету на базі спільної дослідницької платформи між закладами-партнерами.
На зустрічі з Послом України у Литовській Республіці Володимиром Яценківським обговорено шляхи активізації співпраці між НАУ та вищими навчальними закладами Литви, напрямки взаємодії щодо реалізації спільних з посольством проектів, зокрема, едукаційних можливостей НАУ.