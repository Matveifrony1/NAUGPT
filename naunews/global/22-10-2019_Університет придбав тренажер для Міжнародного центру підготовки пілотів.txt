Заголовок: Університет придбав тренажер для Міжнародного центру підготовки пілотів
Дата: 22/10/2019
URL: https://nau.edu.ua/ua/news/2019/10/universitet-pridbav-trenazher-dlya-mizhnarodnogo-tsentru-pidgotovki-pilotiv.html
==================================================

В рамках реалізації проекту зі створення Міжнародного центру з підготовки пілотів на базі Національного авіаційного університету було оголошено тендер на закупівлю авіаційного тренажера. Переможець аукціону, що відбувся у системі електронних закупівель Prozzoro – компанія «SARL ALSIM SIMULATEURS» (Франція).
Під час зустрічі адміністрації НАУ з представниками компанії «SARL ALSIM SIMULATEURS»: директором з продажів Одрі Джефрой та менеджером з продажів Анною Лезорай обговорено остаточні умови договору. За результатами зустрічі підписано договір поставки тренувального обладнання – тренажеру типу FNPT II для Міжнародного центру підготовки пілотів.
Згідно з технічними характеристиками, на тренажері можна здійснювати підготовку студентів-пілотів на наступних класах повітряних суден: сухопутний однодвигунний поршневий літак Cessna 172SP або Tecnam P2002JF; універсальний сухопутний однодвигунний поршневий літак Piper 28 Arrow або Socata TB21; багатодвигунний поршневий літак Piper 44 Seminol або Tecnam P2006T а також тренування багаточленних льотних екіпажів (MCC) на реактивних літаках середнього класу В 737 або А 320.
Тренажер надає можливість відпрацювати:  технічну підготовку до польоту (за винятком зовнішнього огляду літака), у тому числі включення і перевірку бортових систем, запуск і випробування двигуна, роботу екіпажу по карті контрольних перевірок  КЛЕ; рулювання, зліт, набір висоти,  політ за маршрутом; зниження та заходження на посадку з використанням всього комплексу пілотажно-навігаційного та радіотехнічного обладнання літака; ведення двостороннього радіозв'язку членів екіпажу із землею, між собою і кожного з них з інструктором; політ по колу, захід на посадку,   посадку та відхід на друге коло; пробіг із гальмуванням коліс шасі;  дії при відмовах систем літака, несправності,   дії в особливих випадках, відповідно до КЛЕ типів літаків.
Варто зауважити, що для французької компанії НАУ перший покупець на території України. Поставка тренажеру відбудеться до кінця поточного року.