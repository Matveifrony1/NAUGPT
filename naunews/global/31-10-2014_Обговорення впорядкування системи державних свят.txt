Заголовок: Обговорення впорядкування системи державних свят
Дата: 31/10/2014
URL: https://nau.edu.ua/ua/news/2014/10/obgovorennya-vporyadkuvannya-sistemi-derzhavnix-svyat.html
==================================================

27 жовтня 2014 року доцент кафедри соціології Гуманітарного інституту Л. Чупрій виступив з доповіддю «Оптимізація системи державних свят в Україні у процесі формування національної свідомості українців» на «круглому столі» «Відродження національної свідомості та формування патріотизму через оптимізацію системи державних, професійних свят та відзначення національних і пам'ятних дат в Україні». Він познайомив присутніх з досвідом впорядкування сфери державних свят європейських країн, розповів про законодавчі та соціально-політичні перепони на шляху до запровадження оновленого календаря пам'ятних дат і свят в Україні.
Захід організував Міжнародний благодійний фонд «Центр Національного Відродження». Голова фонду Василь Костицький проаналізував зміст і динаміку антиукраїнської пропаганди в ЗМІ, починаючи з 2006 року. За даними комісії обсяги антиукраїнської пропаганди постійно зростали, а її зміст ставав дедалі агресивнішим. Одним із аспектів пропаганди є дискредитація національної символіки, свят, видатних історичних постатей. Освіта має впроваджувати державницьку свідомість, а отже свята і пам'ятні дати повинні зміцнювати у громадян відчуття державно-політичної тяглості історії України.
За підсумками роботи були ухвалені резолюція і рекомендації для відповідних органів державної влади щодо оптимізації системи державних, професійних свят та відзначення національних і пам'ятних дат в Україні.