Заголовок: У НАУ пройшло засідання профспілкового комітету співробітників
Дата: 06/07/2017
URL: https://nau.edu.ua/ua/news/2017/6/u-nau-proyshlo-zasidannya-profspilkovogo-komitetu-spivrobitnikiv.html
==================================================

6 липня відбулося засідання профспілкового комітету співробітників НАУ за участі в. о. ректора Володимира Ісаєнка.
У порядку денному були питання виконання Колективного  договору за І півріччя 2017р. та надання матеріальної допомоги членам профспілки.
З доповідями з першого питання виступили в. о. ректора В.М. Ісаєнко та голова профкому співробітників університету В.М. Гребенніков
У виступі В.М. Ісаєнко не тільки дав аргументовану характеристику процесу виконання положень Колективного договору, але й висвітлив наявні проблеми та перспективу розвитку НАУ. Він детально зупинився на питаннях заробітної плати, ремонтних роботах, утеплення гуртожитків і приміщень НАУ, заміни ліфтів тощо. В.о. ректора підкреслив значення інноваційних проектів щодо зменшення витрат на комунальні послуги (встановлення енергозберігаючих котлів, вікон, встановлення 2-х і 3-х зонних електролічильників та ін.). Кажучи про придбання обладнання для підрозділів та про виконання затверджених пільгових програм, він відзначив,  що закуповуються комп’ютери, літак та інша авіаційна техніка, на яку, згідно з інноваційною програмою Кабінету Міністрів України, заплановано виділити для НАУ 165 млн. грн.  Актуальність цієї проблеми, зазначив В.М. Ісаєнко, підтверджує проведений щойно авіасалон у Франції в Ле Бурже. Наголосив на співпраці з ІКАО, ДП «Антонов», проблемі залучення до НАУ більшої кількості іноземних студентів. Також він висвітлив питання роботи АМЦ, студмістечка, спорткомплексу.
Під кінець виступу Володимир Ісаєнко відповів на запитання членів профкому стосовно будівництва житла, критеріїв надання службових квартир та інші.
Присутні профактивісти подякували в.о. ректора за змістовний виступ і конструктивні поради.
Голова профкому В.М. Гребенніков, підводячи підсумки обговорення першого питання порядку денного, поставив на голосування пропозицію ухвалити виконання колективного договору за І півріччя 2017 року, яку підтримали одноголосно.
З другого питання прийняли рішення надати матеріальну допомогу, згідно заявам членів профспілки  (від НН ГМІ, АГЧ, НН АКІ, НН ІЕБ, НН ІІДС) та преміювати окремих спілчан.