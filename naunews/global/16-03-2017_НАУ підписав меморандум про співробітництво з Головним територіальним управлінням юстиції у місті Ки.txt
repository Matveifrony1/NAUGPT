Заголовок: НАУ підписав меморандум про співробітництво з Головним територіальним управлінням юстиції у місті Києві
Дата: 16/03/2017
URL: https://nau.edu.ua/ua/news/2017/3/nau-pidpisav-memorandum-pro-spivrobitnitstvo-z-golovnim-teritorialnim-upravlinnyam-yustitsii-u-misti-kievi.html
==================================================

16 березня 2017 року Національний авіаційний університет України підписав меморандум про співпрацю в освітній галузі з Головним територіальним управлінням юстиції у м.Києві. Свої підписи під документом поставили в.о.ректора Володимир Ісаєнко та начальник Головного теруправління юстиції Станіслав Куценко.
Головна мета співпраці - створення умов, направлених на комплексну підготовку фахівців, перепідготовку та підвищення кваліфікації кадрів, проведення науково-дослідних робіт у сфері правознавства, організація профорієнтаційної та методичної роботи.
Управління юстиції відчуває потребу у кваліфікованих кадрах, і однією з можливостей вирішення цього питання є працевлаштування випускників. Тому університет та управління домовилися на партнерських засадах обмінюватися інформацією, проводити спільні заходи, конференції, дні відкритих дверей, аби інформувати студентів про можливості працевлаштування, умови праці, вакансії.
Університет буде направляти до Управління юстиції на навчальну практику за окремими договорами своїх студентів для ознайомлення з роботою Управління юстиції та здобуття практичних навичок. У свою чергу, управління буде надавати Університету оперативну та актуальну інформацію щодо наявних вакансій, запрошувати студентів на практику, сприяти підвищенню їхнього професійного рівня.
-НАУ опікується проблемою працевлаштування своїх студентів, - сказав в.о.ректора Володимир Ісаєнко. – І мушу сказати, що наші випускники мають дуже високу кваліфікацію і тому конкурентноспроможні на ринку праці. А співробітництво з державними органами є для них ціннми досвідом.
У свою чергу, Станіслав Куценко відмітив, що у Головному територіальному управлінні юстиції у м.Києві нині відкрито близько двохсот вакансій, тому співпраця має бути плідною і корисною, у першу чергу, для студентів НАУ.