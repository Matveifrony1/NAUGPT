Заголовок: Освіта – самореалізація – успіх
Дата: 17/09/2018
URL: https://nau.edu.ua/ua/news/1/9/osvita-–-samorealizatsiya-–-uspih.html
==================================================

5 вересня 2018 року доцент кафедри іноземної філології НН ГМІ М.О. Желуденко організувала для студентів спеціальностей «Філологія» та «Інформаційна, бібліотечна та архівна справа» зустріч з випускницею Одеської юридичної академії, студенткою університету ім. Карла-Франца (м. Грац, Австрія), волонтером ООН у Києві, Інгою Зеленою.
Захід носив інформаційно-виховний характер та проходив у форматі дискусії після представленої англійською мовою доповіді на тему «Освіта. Глобалізація. Права людини». Найбільше враження на студентів справила вмотивованість доповідачки, її власний досвід, активна соціальна позиція. На власному прикладі Інга Зелена продемонструвала важливість володіння іноземними мовами, ознайомила з інформаційними ресурсами з питань освіти та волонтерства, а також довела студентам, що освіта, здобута в Україні, розкриває двері та вказує на нові шляхи для подальшої освіти та саморозвитку.
Впевнені, що студенти НАУ, які гідно презентували себе і свій рівень володіння англійською мовою, мають всі шанси, аби у власному житті втілити та реалізувати принцип «Освіта – самореалізація – успіх»!