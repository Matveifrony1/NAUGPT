Заголовок: В НАУ обговорили  дорожню карту для впровадження «віртуальної мобільності»
Дата: 16/03/2018
URL: https://nau.edu.ua/ua/news/1/3/v-nau-obgovorili-dorozhnyu-kartu-dlya-vprovadzhennya-virtualnoi-mobilnosti.html
==================================================

В НАУ відбулась чергова зустріч робочої групи щодо організації роботи із створення в Україні міжнародного міжвузівського проекту онлайн-курсів в рамках розвитку концепції змішаної форми навчання.
В обговоренні проекту взяли участь в.о. ректора НАУ Володимир Ісаєнко, керівник центру організаційного розвитку та лідерства НАУ Катерина Бабікова, помічник ректора по роботі з студентами Оксана Вовк, голова наукового товариства студентів, аспірантів, докторантів та молодих вчених Ксенія Семенова, а також співзасновник проекту масових відкритих он-лайн-курсів «Prometheus» Іван Примаченко, координатор з впровадження змішаного навчання в КПІ Радміла Сегол, та колеги з інших університетів.
Одним з головних питань, що обговорювалися, це перспектива, так би мовити легалізації он-лайн освіти в нормативно - правовому полі України. «Міністерство освіти і науки України готове допомогти в розробці положення та впровадження «віртуальної мобільності» в практику національних ЗВО», -  поінформував присутніх Іван Примаченко.
Під час дискусії учасники зустрічі відзначили що найближчим часом слід розпочати роботу над розробкою дорожньої карти «віртуальної мобільності» для студентів. Також було узгоджено основні позиції учасників проекту щодо імплементації проекту за напрямами, зокрема, співпраця з МОН, розроблення положення про «віртуальну мобільність» для конкретних вишів та інші питання, пов’язані з навчанням на таких онлайн-платформах, як Future Learn, Edx, Prometheus.
– У «віртуальної мобільності» є великі перспективи, думаю, що в експериментальному режимі цей проект запрацює уже в поточному році, - зазначив Володимир Ісаєнко.
Дана ініціатива, яку підтримують науковці НАУ, має на меті долучити українську молодь до навчання за програмами найкращих світових навчальних закладів з гарантованим отриманням сертифікату міжнародного зразка. Вже восени цей проект планується запустити в тестовому режимі у декількох ЗВО.