Заголовок: День відкритих дверей Аерокосмічного факультету
Дата: 20/04/2019
URL: https://nau.edu.ua/ua/news/2019/4/den-vidkritih-dverey-aerokosmichnogo-fakultetu.html
==================================================

Учні навчальних закладів  Києва, Кропивницького, Київської області та студенти Криворізького коледжу відвідали День відкритих дверей Аерокосмічного факультету, який відбувся в Державному музеї авіації імені О. К. Антонова Національного авіаційного університету.
Офіційну частину відкрив ректор Володимир Ісаєнко, який зазначив, що випускники університету обіймають керівні посади найбільших авіаційних підприємств України. «Наш університет пропонує великий вибір спеціальностей авіаційної галузі, а випускники Аерокосмічного факультету завжди затребувані на ринку праці. Попит на них з кожним роком буде тільки збільшуватись, адже саме галузь авіаперевезень демонструє стабільне зростання, як в Україні, так і у світі». Декан факультету Сергій Дмитрієв розповів про історію розвитку факультету та його сьогоднішні здобутки. В.о. начальника військової кафедри університету Юзеф Добровольський запросив відвідати експозиції Державного музею НАУ.
Учні ознайомились зі спеціальностями факультету та діяльністю кафедр, поспілкувались з викладачами, отримали відповіді на запитання щодо напрямів підготовки, організації практик і стажувань, можливостей працевлаштування за обраним фахом тощо.
Родзинкою Дня відкритих дверей стали екскурсії під час яких всі присутні мали змогу побачити запуск газотурбінного двигуна літака Ан-26, завантаження техніки в Іл-76, відчути себе пілотом в кабінах літаків та гелікоптерів, постріляти в інтерактивному мультимедійному тирі та оглянути експозицію ангару з авіаційними двигунами.