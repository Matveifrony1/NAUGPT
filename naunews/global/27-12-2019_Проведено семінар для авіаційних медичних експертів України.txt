Заголовок: Проведено семінар для авіаційних медичних експертів України
Дата: 27/12/2019
URL: https://nau.edu.ua/ua/news/2019/12/provedeno-seminar-dlya-aviatsiynih-medichnih-ekspertiv-ukraini.html
==================================================

Завершився робочий семінар для авіаційних медичних експертів (АМЕ) «Підсумки роботи авіаційних медичних експертів з питань медичної сертифікації авіаційного персоналу за 2019 рік. Застосування сучасних методів діагностики в проведенні медичної сертифікації». Захід відбувся на базі Авіаційного медичного центру НАУ (АМЦ НАУ), єдиного спеціалізованого медичного закладу  цивільної авіації.  Центр  має вищу кваліфікаційну категорію від МОЗ України, а також максимальний спектр повноважень від Державної авіаційної служби України щодо медичної сертифікації персоналу всіх класів.
Привітав учасників семінару головний лікар АМЦ НАУ, президент Української асоціації з авіаційно-космічної медицини Вадим Петлін. З доповіддю про «Нові стратегії Міжнародної організації цивільної авіації щодо забезпечення безпеки авіації. Результати відвідування 40-Асамблеї IКAO і фінальні Резолюції за її підсумками» виступила директор Інституту IКAO НАУ Галина Суслова. Зокрема, вона зазначила, що «Міжнародна організація цивільної авіації – єдина структура в світі, яка має право створювати і розробляти вимоги та стандарти щодо управління безпекою авіації, діяльності авіаційних медичних експертів та всієї цивільної авіації».
Завідувач відділу авіаційної медицини Державіаслужби Людмила Шевчук презентувала аналіз діяльності АМЕ України у сфері медичної сертифікації авіаційного персоналу. Про нові програми навчання та підвищення кваліфікації в авіаційно-космічній медицині учасникам семінару розповів начальник профільної кафедри Української військово-медичної академії, полковник медичної служби Ігор Трінька.