Заголовок: Співпраця профспілки Національного авіаційного університету з іноземними партнерами
Дата: 01/04/2021
URL: https://nau.edu.ua/ua/news/2021/4/spivpratsya-profspilki-natsionalnogo-aviatsiynogo-universitetu-z-inozemnimi-partnerami.html
==================================================

Наприкінці березня члени профспілкового комітету та профспілковий актив ППО Національного авіаційного університету взяли участь у круглому столі «Співпраця профспілок України з іноземними партнерами».
Захід в режимі відео-конференції було проведено Юридичним факультетом спільно із доцентом Інституту правових досліджень Зеленогурського університету, президентом польської профспілки «Солідарність» та практикуючим юристом Ізабелою Гавловіч.
На початку заходу із вступним словом до гостей звернувся голова ППО НАУ Володимир Гребенніков, побажавши всім плідного діалогу та відзначивши важливість перейняття досвіду провідних країн світу у питаннях діяльності профспілок в університетах України.
Голова Профспілки авіапрацівників України Михайло Козич подякував за налагоджений соціальний діалог з іноземними партнерами, який допоможе визначити нові вектори організації.
Президент польської профспілки «Солідарність» Ізабела Гавловіч в своєму виступі звернула увагу на основні проблеми діяльності профспілок в Польщі та способи їх подолання. Маючи значний досвід роботи у таких організаціях, вона наголосила на необхідності досягнення транспарентності у відносинах роботодавців та працівників як основі функціонування кожної профспілкової університетської організації.
На завершення заходу Ізабела Гавловіч надала рекомендації щодо напрямків розвитку профспілок університетів України, які допоможуть кращій комунікації між основними суб'єктами у даній сфері - керівництвом ВНЗ, його працівниками та безпосередньо профспілками.