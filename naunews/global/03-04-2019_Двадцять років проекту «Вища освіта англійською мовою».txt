Заголовок: Двадцять років проекту «Вища освіта англійською мовою»
Дата: 03/04/2019
URL: https://nau.edu.ua/ua/news/2019/4/dvadtsyat-rokiv-proektu-vishcha-osvita-angliyskoyu-movoyu.html
==================================================

Відбулось урочисте засідання з нагоди важливої дати в історії Університету – 20-річчя впровадження проекту «Вища освіта англійською мовою».
Двадцять років поспіль НАУ незмінно залишається лідером провадження навчання англійською мовою, створює можливості для академічної мобільності, відкриває широкі перспективи працевлаштування випускникам, забезпечує їх високу конкурентоспроможність.
Відкрила захід організатор, директор Інституту новітніх технологій та лідерства Катерина Бабікова: «Ми чітко усвідомлюємо необхідність підготовки висококваліфікованих, конкурентоздатних фахівців, які б могли вільно працювати на міжнародному ринку, реалізуючи стратегічно важливі напрями національної політики. Ми чітко орієнтуємось на потреби зовнішнього ринку, на потреби іноземних студентів. Саме тому розвиток, підтримка та організація англомовного проекту є одним із стратегічно важливих напрямів діяльності Університету».
Щирі слова подяки фундаторам проекту, вітання учасникам заходу, висловили проректори університету: Олександр Запорожець, Володимир Харченко, Артур Гудманян та Оксана Вовк.
У ході заходу виступили провідні вчені університету, зусиллями яких було запроваджено цей проект, чия самовіддана праця забезпечує розвиток вищої освіти іноземними мовами: директор Інституту ІКАО, національний координатор з реалізації стандартів ІКАО Галина Суслова, заслужений професор НАУ Володимир Касьянов, професор Анатолій Тунік, професор, Лауреат Державної премії України Фелікс Яновський та професор Василь Казак.
Про перспективність проекту, його важливість у підвищенні конкурентоздатності фахівців на ринку праці розповіла завідувач кафедри іноземних мов Олександра Акмалдінова. Слова вітання учасникам заходу, особливо випускникам перших англомовних груп, висловив незмінний координатор проекту Іван Гвоздецький.
До нинішніх студентів звернулися випускники перших англомовних груп: директор з підтримання льотної придатності повітряних суден типу MD-80 та Boeing 737 авіакомпанії «Конкорд Аеротехнік» Олександр Манько, віце-президент фірми «Актив Альянс» Україна Євгенія Пугачевська, завідувач групи науково-технічної діяльності ТОВ «Укрінсталькон» ім. Шимановського Яніна Лимар.
На урочистому засіданні прозвучали також відеопривітання від випускників – колишніх іноземних студентів та наших співвітчизників, які працюють за кордоном: керівника відділу композитних матеріалів компанії «SAFRAN Aircraft Engines» Седріка Магре; Роксолани Новицької, яка мешкає в Ірландії і працює в Норвезьких авіалініях; фахівця логістичної компанії у Шрі-Ланці Хемніла Бандара; Адаму Пансубо (Нігерія), випускниці факультету аеропортів 2015 року;Олексія Музики, який працює та мешкає у Нью-Йорку.
Щиро дякуємо усім, хто долучився до святкування 20-ї річниці впровадження англомовного проекту. Від душі бажаємо творчого натхнення та нових здобутків у сфері інноваційної освіти, уміння забезпечити високі результати, чіткого бачення цілей і перспектив розвитку.