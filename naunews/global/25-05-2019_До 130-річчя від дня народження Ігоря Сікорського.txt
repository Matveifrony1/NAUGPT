Заголовок: До 130-річчя від дня народження Ігоря Сікорського
Дата: 25/05/2019
URL: https://nau.edu.ua/ua/news/2019/5/do-130-richchya-vid-dnya-narodzhennya-igorya-sikorskogo.html
==================================================

25 травня 1889 року в Києві в сім’ї  Івана і Марії Сікорських народився хлопчик, майбутній видатний конструктор Ігор Іванович Сікорський.
У дитинстві Сікорський любив слухати розповіді мами про нескінченність всесвіту, загадковість зірок, але найбільше вражали уяву хлопчика розповіді про Леонардо да Вінчі і його ідею створити «залізного птаха» – літаючу машину, яка повинна була підніматися в повітря під дією потужного гвинта без будь-якого розгону. Свою першу модель літального апарату він зробив в 12 років, це був вертоліт з гумовим моторчиком.
У 1908 році студент Сікорський почав працювати над розробкою та спорудженням свого першого гелікоптера. Роботи велися на подвір'ї батьківської садиби та в авіагаражі КПІ.  Свій перший аероплан авіаконструктор  спорудив в Києві у 1910 році. Одна за одною з'являються кілька модифікацій біпланів, літаків з двома крилами, розташованими одне над одним на певній відстані, — С-1, С-2 тощо. Визнання приходить навесні 1911-го, коли народжується С-5.
За штурвалом С-5 Ігор Сікорський складає іспит на звання пілота і, встановивши чотири рекорди країни, здійснює показові польоти й навіть катає пасажирів. Того ж таки року він будує свій шостий літак — С-6, на якому 29 грудня 1911 року встановив світовий рекорд швидкості польоту з двома пасажирами — 111 км/год.   Ігор Іванович вперше в світі використав відразу 4 двигуна. Новим творінням інженера став пасажирський літак-гігант - «Ілля Муромець», який в 1914 році пролетів з Пітера до Києва і назад. За створення легендарного літака-гіганта «Ілля Муромець» Ігор Сікорський в 25 років отримав одну з найвищих нагород Російської імперії - орден Святого Володимира IV ступеня.
Ігор Сікорський завжди сам випробовував свої машини. За штурвал сідав в сорочці з краваткою і в капелюсі, котрий називав жіночим ім'ям Федора.
У 1918 році він емігрував до Франції (Париж), а в березні 1919 переїхав до США. Перші чотири роки сталого заробітку не мав, періодично давав уроки пілотування та читав лекції у середніх навчальних закладах.
Тільки у 1923 році Сікорському вдається створити групу із колишніх співвітчизників, причетних до авіації. Вони стають кістяком літакобудівної фірми «Sikorsky Aircraft».
У 1925–1940 роках розробив серію надзвичайно успішних літаків, які принесли США престиж та рекорди. Побудований в 1934 році на замовлення Pan American World Airways гідроплан Sikorsky S-42 встановив десять світових рекордів, а десять серійних S-42 стали першими у світі міжконтинентальними пасажирськими лайнерами, які забезпечили регулярні рейси через Атлантичний і Тихий океани. З 1939 року перейшов на конструювання гелікоптерів одногвинтової схеми. Першим почав будувати турбінні гелікоптери, гелікоптери-амфібії.
На гелікоптерах Сікорського Sikorsky S-61 вперше здійснено переліт через Атлантику (S-61; 1967 рік) і Тихий океан (S-61; 1970; з дозаправкою у повітрі).
За своє життя Сікорський отримав понад 80 різних почесних нагород, призів і дипломів.
Більше цікавих фактів про видатного конструктора у новому номері газети "Авіатор".