Заголовок: Візит делегації Європейської мікрохвильової асоціації
Дата: 09/12/2019
URL: https://nau.edu.ua/ua/news/2019/12/vizit-delegatsii-evropeyskoi-mikrohvilovoi-asotsiatsii.html
==================================================

Офіційна делегація Європейської міхрохвильової асоціації (EuMA) відвідала з візитом Національний авіаційний університет. У складі делегації: президент Франк ван ден Богарт (Гаага, Нідерланди), член Ради директорів Вольфганг Генрих (Берлін, Німеччина) та член комітету асоціації Алекс Яровий (Делфт, Нідерланди).
Ректор Володимир Ісаєнко презентував освітньо-наукову діяльність університету та зазначив, що серед співробітників НАУ є чимало членів Європейської мікрохвильової асоціації. Він зауважив, що завідувач кафедри електроніки Фелікс Яновський та професор кафедри аеронавігаційних систем Факультету аеронавігації, електроніки та телекомунікацій Юлія Авер'янова були офіційними представниками України в Генеральній асамблеї EuMA. Володимир Ісаєнко висловив сподівання, що сьогоднішня зустріч дасть можливість розпочати взаємовигідну співпрацю.
Франк ван ден Богарт окреслив основні напрями діяльності асоціації та підкреслив, що основна мета їх першого в Україну візиту – укріплення міжнародних контактів та залучення науково-педагогічних працівників ЗВО до участі у міжнародних конференціях і семінарах асоціації. Він наголосив, що в пріоритеті  EuMA підтримка вчених з України. Асоціація виділяє з кожним роком все більше грантів як для молодих, так і для вже досвідчених науковців, для їх участі в міжнародних конференціях, зокрема в Європейській мікрохвильовій конференції Центральної Європи з виставкою (EuMCE) та Європейському мікрохвильовому тижні, що включає в себе Європейську мікрохвильову конференцію,  радарну конференцію (EuRAD) та Європейську конференцію з мікрохвильових інтегральних схем (EuMIC). За результатами візиту сторони домовились підготувати та підписати Угоду про співпрацю.