Заголовок: Я проти насильства
Дата: 11/12/2020
URL: https://nau.edu.ua/ua/news/2020/gruden/ya-proti-nasilstva.html
==================================================

9 грудня 2020 року в Національному авіаційному університеті за ініціативи відділу по роботі зі студентами відбувся воркшоп «Я проти насильства», який проводився у межах Всеукраїнської акції «16 днів проти насильства».
У заході взяли участь студенти, викладачі, представники відділу по роботі зі студентами Національного авіаційного університету та колеги із Національного педагогічного університету ім. Драгоманова.
Спікерами воркшопу виступили: відповідальна факультету лінгвістики та соціальних комунікацій (ФЛСК) за роботу зі студентами, кандидат педагогічних наук, доцент Леся Хоменко-Семенова; завідувач лабораторії кафедри авіаційної психології ФЛСК, викладач, аспірант кафедри авіаційної психології ФЛСК Катерина Гордієнко; психолог, викладач, аспірант кафедри авіаційної психології ФЛСК Юлія Кравченко та студентки, які навчаються за спеціальністю 231 «Соціальна робота» – Ірина Рубльова та Софія Чесановська.
Учасникам заходу було репрезентовано інформацію про проблеми психологічного насильства, газлайтингу як нового явища психологічного насильства, кібербулінгу серед студентської молоді, а також – механізми протидії насильству.
Отримана інформація викликала жваву дискусію серед учасників, а також, хочеться сподіватися, стала для кожного рушієм власної боротьби з психологічним насильством.
Воркшоп став черговою нагодою ще раз нагадати громадськості про існування проблем насильства у суспільстві, підвищити рівень обізнаності щодо усіх форм насильства, продовжити процес створення недискримінаційного простору для життя, розвитку і професійного зростання кожної людини.