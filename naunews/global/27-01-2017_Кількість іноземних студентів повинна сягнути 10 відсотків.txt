Заголовок: Кількість іноземних студентів повинна сягнути 10 відсотків
Дата: 27/01/2017
URL: https://nau.edu.ua/ua/news/2017/1/kilkist-inozemnih-studentiv-povinna-syagnuti-10-vidsotkiv.html
==================================================

Днями в НАУ відбулася нарада в.о.ректора Володимира Ісаєнка з працівниками міжнародного відділу. На зустрічі обговорили перспективи залучення до ВНЗ іноземних студентів.
У багатьох розвинених країнах освітні послуги є одними з найприбутковіших. І важливий напрямок – це освіта іноземців. У більшості провідних університетів світу, наприклад, в американських або англійських навчання іноземних студентів – на першому місці, бо вартість його у два-три рази більша, аніж вартість навчання власних громадян. Аби закінчити Гарвард, наприклад, іноземець має заплатити близько 100 тис. доларів. І при цьому у США, навчаються близько 2,5 мільйони іноземців.
А от в Україні загальна кількість іноземних студентів сягає лише близько 60 тисяч. І такий стан речей потрібно змінювати.
- Сьогодні ми ставимо перед собою амбітне завдання - за 3-5 років збільшити кількість іноземних студентів у нашому університеті до 10 відсотків, - сказав в.о.ректора НАУ Володимир Ісаєнко. - Тому нам потрібно кожного року зараховувати до університету до 500 іноземців.
Для цього, за словами в.о. ректора, необхідно налагоджувати прямі контакти з іншими країнами (наприклад, найближчим часом планується візит делегації НАУ до Азербайджану). Університет запрошує до співпраці й земляцтва іноземців в Україні. Нещодавно, наприклад, відбулася зустріч із представниками посольства Нігерії (у НАУ навчаються сорок студентів з цієї країни).
ВНЗ має можливість надавати іноземцям унікальні освітні послуги. Так, у світі навчання пілотів цивільної авіації коштує дуже дорого.
-      Я спілкувався з представниками турецької авіакомпанії, і вони сказали, що підготовка пілота коштує від 12 тисяч доларів на рік, - продовжує Володимир Ісаєнко. – Сертифікація пілотів обходиться також  недешево. У Великій Британії це коштує  близько 100 тисяч фунтів стерлінгів, у країнах Балтії – 50-60 тисяч доларів. Наше завдання – отримати можливість надавати сертифікати пілотів.
До речі, на початку червня в Україну заплановано візит президента Ради ІКАО Олумуиви Бенарда Алиу. Нинішній президент Міжнародної організації цивільної авіації – нігерієць за походженням і випускник Національного авіаційного університету, тож під час свого візиту він першим відвідає рідний ВНЗ.
-Впевнений, ми зможемо налагодити співпрацю для того щоб підвищити конкурентні можливості нашого університету, -  додав Володимир Ісаєнко.