Заголовок: Міжнародна науково-практична конференція «Національні економічні стратегії розвитку в глобальному середовищі»
Дата: 19/04/2018
URL: https://nau.edu.ua/ua/news/1/4/natsionalni-ekonomichni-strategii-rozvitku-v-globalnomu-seredovishchi.html
==================================================

18 квітня 2018 року в Навчально-науковому інституті міжнародних відносин НАУ відбулася щорічна Міжнародна науково-практична конференція «Національні економічні стратегії розвитку в глобальному середовищі», організована кафедрою міжнародних економічних відносин і бізнесу.
З привітанням виступили завідувач кафедри міжнародних економічних відносин і бізнесу, д. е. н., професор С. Сіденко та відповідальний за міжнародні зв’язки в НН ІМВ, к. політ. н., доцент М. Алієв.
На засіданні виступили зарубіжні фахівці: вiце-президент Мiжнародного центру сприяння створенню зелених робочих місць і сталого розвитку І. Чернишев (GJASD International), (м. Женева, Швейцарiя) та голова Представництва торгово-промислової палати Грузії в Україні, Радник Українського кредитно-банківського союзу, доктор філософії з проблем формування національної інноваційної системи в Грузії та Україні Г. Сігуа.
Цікавим був виступ завідувача кафедри міжнародних фінансів, д. е. н., професора про еволюцію термінології багатонаціональних підприємств О. Рогача. Актуальній проблемі боротьби з тіньовою економікою був присвячений виступ д. е. н.  Інституту економіки та прогнозування Національної академії наук України Я. Жаліло.
Проблеми геоекономічного простору в параметрах глобалізації - таким був провідний мотив виступу д. філос. н., професора Київського Національного університету імені Тараса Шевченка В. Ільїна.
Актуальним проблемам трудової міграції були присвячені виступи Л. Ткаченка з Інституту демографії та соціальних досліджень імені М.В. Птухи та О. Чугаєва з Інституту міжнародних відносин Київського національного університету імені Тараса Шевченка.
У виступі д. е. н., професора Київського інституту міжнародних відносин Київського Національного університету імені Тараса Шевченка І. Пузанова йшлося про проблеми забезпечення економічної безпеки країни в умовах глобалізації. Актуальним питанням щодо стратегії модернізації системи управління природними ресурсами в умовах євроінтеграції був присвячений виступ к. е. н. В. Клинового з Інституту економіки природокористування та сталого розвитку Національної академії наук України.
Конференція має важливе значення для наукового узагальнення нових тенденцій розвитку світового господарства і міжнародних економічних відносин, а її здобутки будуть використані в науковій роботі кафедри та в навчальному процесі.