Заголовок: ПРЕЗЕНТАЦІЯ МІЖНАРОДНОГО СТУДЕНТСЬКОГО КОНКУРСУ «ПРОЕКТУВАННЯ МУЛЬТИКОМФОРТНОГО БУДИНКУ ISOVER–2018» В ННІАП НАУ
Дата: 30/11/2017
URL: https://nau.edu.ua/ua/news/2017/11/prezentacziya-mizhnarodnogo-studentskogo-konkursu-proektuvannya-multikomfortnogo-budinku-isover–2018-v-nniap-nau.html
==================================================

27 листопада 2017 р. у виставковій залі кафедри архітектури ННІАП представники міжнародного концерну «Сен-Гобен» (Франція) та його структурного підрозділу ISOVER провели презентацію міжнародного студентського конкурсу «Проектування Мультикомфортного будинку ISOVER–2018».
Концерн «Сен-Гобен» проводить цей конкурс щороку, починаючи з 2005 р., у рамках реалізації глобальної міжнародної стратегії зі зниження енергоспоживання, зменшення викидів в атмосферу вуглецю та поширення використання енергоощадних технологій у будівництві.
У 2005 р. вперше конкурс відбувся в Болгарії. У ньому взяли участь представники лише 5 країн.
У 2017 р. географія конкурсу розширилася до 90 країн. Це - Австрія, Бельгія, Білорусь, Болгарія, Велика Британія, Естонія, Іспанія, Казахстан, Киргизстан, Латвія, Німеччина, Польща, Румунія, Росія, Словаччина, Словенія, ПАР, Туреччина, Україна, Фінляндія, Франція, Хорватія, Чехія та багато інших. Фінал конкурсу відбувся на початку червня 2017 р. у м. Мадриді (Іспанія). У ньому взяли участь понад 1800 студентів з більш як 200 шкіл архітектури та будівельних наук світу.
Конкурс проводиться в два етапи.
Національний етап:
у жовтні–листопаді поточного року всі країни-учасники отримують конкурсне завдання та інформують про нього профільні ВНЗ;
у березні-квітні наступного року проводяться локальні (національні) фінали, під час яких студентські команди з профільних ВНЗ захищають свої проекти. Переможці національних фіналів представляють свої проекти на міжнародному фіналі.
Міжнародний етап:
у середині травня відбувається міжнародний фінал, на якому переможці національних фіналів представляють свої проекти на розгляд міжнародного журі. Під час міжнародного фіналу визначаються три команди-переможниці;
міжнародний фінал зазвичай проводиться в столиці (або іншому місті) тієї країни, яка надала конкурсне завдання;
до складу журі входять представники місцевих архітектурних кіл, міжнародного офісу «Сен-Гобен» та міжнародні фахівці з проектування енергоефективних будинків.
Команди-переможці отримують грошові винагороди (на національному етапі суми визначають місцеві представництва «Сен-Гобен», на міжнародному етапі призи становлять 1500, 1000 та 750 євро за 1, 2, 3 місця відповідно, окрім того, журі може присудити спеціальний приз).
Традиційно для конкурсу обираються об’єкти для проектування, що потрібні місту та можуть бути реалізовані на практиці, а також є економічно доцільними. Це можуть бути проекти в галузі нового будівництва, реконструкції, перепрофілювання тощо. Конкурсне завдання зазвичай розробляється у тісній співпраці з місцевим управлінням архітектури та містобудування. Основною вимогою до конкурсних проектів є дотримання принципів енергоефективності та мультикомфортного будівництва.
У попередні роки серед конкурсних завдань були такі об’єкти: реконструкція промислової будівлі та перетворення її на сучасний розважальний комплекс; сучасна багатофункціональна школа; офісна будівля; реконструкція старого складського приміщення та надання йому нових функцій; хмарочос; проектування житлового кварталу; житловий квартал на території виставкового комплексу.
Згідно з умовами Конкурсу 2017–2018 років командам студентів-учасників конкурсу необхідно спроектувати енергоефективний житловий комплекс у місті Дубай, ОАЕ. Участь у конкурсі може бути як індивідуальна, так і командна (до 3 осіб). Одна команда може брати участь у конкурсі тільки в одній країні та може запропонувати не більше одного проекту.
У конкурсі беруть участь особи, які досягли 18 років, але на час проведення конкурсу обов’язково є студентами архітектурно-будівельних спеціальностей.
Учасники конкурсу зберігають повні авторські права на свої проекти.
Україна бере участь у конкурсі вже впродовж 7 років поспіль і виборола три нагороди: у 2013 році студенти з Полтави посіли друге місце у міжнародному фіналі, у 2014 році команда зі Львова отримала спеціальний приз від журі, а у 2017 році студентка Київського національного університету будівництва та архітектури Аліна Головатюк виборола почесне друге місце.
ННІАП НАУ бере участь у цьому конкурсі уже втретє. Донині конкурсні команди студентів-архітекторів ННІАП виходили тільки до національного фіналу конкурсу. Проте, ми плекаємо надію перемогти в Україні і отримати призові місця на міжнародному рівні.
Нині конкурсні умови в ННІАП НАУ презентували Яніна Лескова – менеджер з маркетингу та комунікації компанії «Сен-Гобен Будівельна Продукція Україна», Олег Остапенко – регіональний менеджер з продажів ТМ ISOVER, Владислав Чушкін – технічний спеціаліст відділу маркетингу ТМ WEBER, Аліна Головатюк – аспірант кафедри ІТА КНУБА, лауреат конкурсу 2016–2017 року.
Докладна інформація про конкурс – на сайтах http://www.isover-students.com та http://
www.isover.ua
.
Запрошуємо усіх бажаючих до участі у конкурсі!