Заголовок: Екологічна практика у Кам’янці-Подільському
Дата: 21/06/2016
URL: https://nau.edu.ua/ua/news/2016/6/ekologichna-praktika-u-kam’yantsi-podilskomu.html
==================================================

На другому курсі майбутні фахівці спеціальності «Екологія та охорона навколишнього середовища» згідно з навчальним планом у червні проходять екологічну практику. Цього року студенти  групи ЕК-202 виїжджали на практику до міста Кам’янця-Подільського ( керівник - доцент кафедри екології Т. Білик). Наших студентів гостинно приймав Кам’янець-Подільський національний університет імені Івана Огієнка, з яким  укладено угоду про співпрацю. Базами практики були також Національний природний парк  «Подільські Товтри» і Хмельницький обласний державний проектно-технологічний центр охорони родючості грунтів та якості продукції. Для студентів були проведені практичні заняття, екскурсії до об’єктів природно-заповідного фонду, дослідження якості природних вод. Майбутні екологи ознайомилися з методами дослідження грунтів на забруднення важкими металами і радіонуклідами,  визначенням якості сільськогосподарської продукції, рекультивацією земель після видобутку вапняку, веденням “Літопису природи” в НПП «Подільські Товтри», відвідали Еколого-натуралістичний центр учнівської молоді. На кафедрі екології (завідувач кафедри  С. Бойченко) приділяється велика увага набуттю студентами практичних навичок у опануванні майбутньою професією.