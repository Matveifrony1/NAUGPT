Заголовок: Участь студентів у Міжнародному молодіжному форумі «Космос та майбутнє»
Дата: 09/10/2017
URL: https://nau.edu.ua/ua/news/2017/10/uchast-studentiv-u-mizhnarodnomu-molodizhnomu-forumi-kosmos-ta-maybutne.html
==================================================

З 3 по 5 жовтня 2017 року студентки Навчально-наукового юридичного інституту Тетяна Лукашенко та Анна Цезар брали участь у Міжнародному молодіжному форумі «Космос та майбутнє».
Перший день форуму проходив у Київській міській державній адміністрації. З вітальним словом до учасників заходу звернувся Почесний президент форуму, український космонавт Леонід Каденюк
Після урочистої частини відбулась робота тематичних панелей: «Майбутнє землі та космосу»,  «Майбутнє землі та технологій», «Майбутнє економіки», в межах яких до учасників та гостей форуму звернулися представники ESA, NASA, MKC, корейської астронавтики, представники України Леонід Каденюк, Володимир Захожий, Андрій Дмитрук та громадяни Канади, Швеції, США, Індії, Португалії, Білорусі.
Другий день форуму проходив на базі НТУУ «Київський політехнічний інститут імені Ігоря Сікорського» та був присвячений доповідям учасників форуму. Голова Студентської ради Інституту Тетяна Лукашенко та її заступниця Анна Цезар  на заході представляли Національний авіаційний університет, розповівши про те, яке місце в навчальному процесі посідає космічна та авіаційна галузь. Студентки зазначили, що в НАУ та НН ЮІ щороку проводиться багато різноманітних заходів, направлених на розвиток повітряного та космічного права та поглиблення знань студентів у цих галузях права.
Завершився другий день роботи форуму розробленням проектів, де студентки інституту долучилися до створення проекту щодо правового врегулювання діяльності в космічній галузі та працювали разом з колегами-юристами з Білорусі.
Третій день форуму проходив у Київському планетарії та розпочався з презентації Леонідом Каденюком книги «Місія-Космос».
Завершився форум підведенням підсумків та переглядом науково-популярного кінофільму про полярну станцію в Антарктиді, який презентував автор фільму, людина, яка цілий рік була в Антарктиді на станції Пол Томас.