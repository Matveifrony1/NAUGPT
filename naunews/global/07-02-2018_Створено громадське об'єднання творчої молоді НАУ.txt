Заголовок: Створено громадське об'єднання творчої молоді НАУ
Дата: 07/02/2018
URL: https://nau.edu.ua/ua/news/1/2/stvoreno-noviy-kolegialniy-organ-studentskogo-samovryaduvannya-nau.html
==================================================

6 лютого 2018 року в актовій залі 1 корпусу відбулися установчі збори Творчого об’єднання студентів і аспірантів (ТОСА) Національного авіаційного університету. Захід відкрила Голова ППОСА НАУ Марія Рощук. Вона привітала усіх присутніх і окреслила мету зібрання – створити
громадське об'єднання творчої молоді
, що відповідатиме за творчий напрямок роботи  університету. Після чого передала слово в. о. ректора НАУ Володимиру Ісаєнку.
Очільник університету привітав усіх ентузіастів, яких сьогодні зібрало бажання змінити долю свого «вишу» на краще. Він зазначив, що молодь завжди була, є і буде у фокусі уваги адміністрації, оскільки вона є рушійною силою позитивних змін та нових ідей і бачень. Недарма ж під час зборів трудового колективу, які відбулися 22 січня цього року, в якості одного із основних напрямків розвитку університету прозвучав студентоцентризм.
Символічним є і те, підкреслив Володимир Ісаєнко, що рік створення ТОСА збігається із 40-річним ювілеєм головного фестивалю студентської творчості та гумору – Студвесни. А це означає, що попереду у ТОСА – вихід на новий рівень, у тому числі, міжнародний, нові цілі і досягнення. А адміністрація університету усіляко сприятиме творчій реалізації молоді НАУ.
Марія Рощук оголосила про наявність кворуму, тож установчі збори були відкриті. Шляхом голосування було обрано Голову засідання, президію, секретаріат та лічильну комісію, а також затверджено порядок денний. Після цього  присутні приступили до розгляду питань, а саме:
-          Створення Творчого об’єднання студентів і аспіратів (ТОСА);
-          Затвердження Положення Творчого об’єднання студентів і аспіратів (ТОСА);
-          Концепція розвитку Творчого об’єднання студентів і аспіратів (ТОСА) на рік;
-          Інше.
Студенти проголосували за всі питання порядку денного та оплесками вітали створення
громадське об'єднання творчої молоді
Національного авіаційного університету.