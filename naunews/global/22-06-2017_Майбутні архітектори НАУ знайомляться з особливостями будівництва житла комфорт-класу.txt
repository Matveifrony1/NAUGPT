Заголовок: Майбутні архітектори НАУ знайомляться з особливостями будівництва житла комфорт-класу
Дата: 22/06/2017
URL: https://nau.edu.ua/ua/news/2017/6/maybutni-arhitektori-nau-znayomlyatsya-z-osoblivostyami-budivnitstva-zhitla-komfort-klasu.html
==================================================

Кафедра містобудування Навчально-наукового інституту аеропортів (завідувач кафедри - член-кореспондент Академії будівництва України Галина Агєєва) продовжує вдосконалювати методику загальнобудівельної складової підготовки майбутніх зодчих.
Студенти 304 групи напряму підготовки «Архітектура» наразі проходять будівельно–технологічну практику  під керівництвом старшого викладача кафедри Наталії Здетовецької на будівельному майданчику  ще одного цікавого  об'єкту – на цей раз у Бучі Києво-Святошинського району. Майбутні архітектори познайомилися з процесом будівництва житлового комплексу комфорт-класу «Гранд Бурже».
Студенти закріпили знання, отримані  під час практичних занять і курсового проектування,  оскільки мали унікальну можливість побачити повний цикл будівельних робіт.
Три вісімнадцятиповерхові будинки, з яких складається комплекс, знаходяться на різних стадіях реалізації проектних рішень. Будівництво першого будинку завершується, в ньому розпочаті внутрішні роботи. На другому - споруджується  14-й поверх монолітно-каркасної системи, на третьому – ведуться роботи «нульового циклу».
Цікавим для студентів було також побачити впровадження в огороджувальні конструкції  будівель енергозберігаючих рішень, що в майбутньому знизить вартість комунальних послуг  та забезпечить мешканцям комплексу високий рівень комфорту проживання.