Заголовок: СВЯТО У ДЕРЖАВНОМУ МУЗЕЇ АВІАЦІЇ
Дата: 05/02/2018
URL: https://nau.edu.ua/ua/news/1/2/svyato-u-derzhavnomu-muzei-aviaczii.html
==================================================

7 лютого 2018 року Державному музею авіації буде урочисто вручено наказ про присвоєння ім’я Олега Костянтиновича Антонова. Подію присвячено 112-й річниці з дня народження видатного авіаційного конструктора – творця української школи літакобудування. Під його керівництвом було створено найпопулярніші пасажирські лайнери та найбільші транспортні літаки, що стали символами України як авіаційної держави.
Колекція КБ Антонова є титульною в музеї: в експозиції представлені літаки Ан-2, Ан-24, Ан-24Т, Ан-26, Ан-30 та навіть найсекретніший у колишньому СРСР «літаючий радар» Ан-71.
Першим літаком, спроектованим Олегом Костянтиновичем у КБ «АНТОНОВ», був багатоцільовий
біплан Ан-2.
Конструкція машини виявилася настільки вдалою, що знаходиться у виробництві вже понад 70 років. Ветеран продовжує службу на всіх континентах: його можна зустріти не лише в Європі чи Азії, але й в Америці, Африці та Австралії!
Тому саме цей літак запрошено на урочисту подію в Музеї.
Машина з портретом О.К. Антонова на борту (див. фото у додатку), який пілотує
Володимир Костянтинович ПРИСЯЖНЮК -
Президент Федерації літакового спорту України, доктор технічних наук, професор, Заслужений діяч науки і техніки Україны, Кавалер ордену «За Заслуги», призер кубку Уточкіна, призер кубку Нєстєрова, чемпіон Україны у командному заліку, багатократний учасник Чемпіонатів світу та Європи
- 7 лютого виконає демонстраційний польот над Музеєм. Журналістам буде надана можливість зйомки злету та польоту літака зі злітної смуги  аеропорту «Київ» (Жуляни).
Програма акції
11:00 – приліт літака Ан-2.
11:30 – урочиста частина, присвячена присвоєнню Державному музею авіації імені О.К. Антонова.
12:00 – екскурсія в павільйон авіаційних двигунів. Презентація нової експозиції авіамодельного спорту і діючої кордової моделі літака Ан-8 чемпіона світу О.В. Бабічева.
13:00 – відліт Ан-2 в Білу Церкву.
13:15 – екскурсія по музею.