Заголовок: Любов до авіації змалечку
Дата: 20/05/2015
URL: https://nau.edu.ua/ua/news/2015/5/lyubov-do-aviaczii-zmalechku.html
==================================================

19 травня 2015 року студентська рада Гуманітарного інституту організувала і провела для учнів перших класів Спеціалізованої школи № 52 з поглибленим вивчення математики та інформатики подорож до авіаційної країни мрій. Першою зупинкою стала площа біля Центру культури і мистецтв. Фото на пам’ять – і двері у казковий світ Національного авіаційного університету відчинилися для тих, хто відкритий до нових пригод. Перший крок до Навчального ангару НАУ – неймовірний подив і захоплення. Літаки, вертольоти, двигуни, ракети готові розкрити свої таємниці, а цікава і змістовна розповідь наукових співробітників Ангару закликає вчитися, щоб  мати змогу в майбутньому долучитися до світу авіації та космонавтики.
Безліч запитань, бажання стати  пілотом, розібрати на деталі двигун, або й весь літак – такі емоції читалися на юних обличчях першокласників. А коли запрацював вертоліт і його гвинти закружляли над головами учнів, це викликало справжній захват. Учні полишали ангар з надією повернутися сюди.
Але на цьому подорож не скінчилася. Першокласників чекав Музей історії НАУ. Привітні господарі музею ознайомили з експозиціями та дозволили провести фото сесію. А фото назавжди ввійдуть до альбомів малюків.
Гуманітарний інститут щиро дякує співробітникам Навчального ангару НАУ та Музею історії НАУ за гостинність, привітність і цікаві розповіді.
Переконані, що дехто із маленьких гостей в майбутньому пов’яже свою долю з авіаційним університетом.