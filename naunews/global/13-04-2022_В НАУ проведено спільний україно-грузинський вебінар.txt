Заголовок: В НАУ проведено спільний україно-грузинський вебінар
Дата: 13/04/2022
URL: https://nau.edu.ua/ua/news/2022/3/v-nau-provedeno-spilniy-ukraino-gruzinskiy-vebinar.html
==================================================

12 квітня Юридичним факультетом (ЮФ) Національного авіаційного університету спільно з Академією кібербезпеки Грузії (Cyber Security Academy of Georgia) «CSA» проведено вебінар «Нові виклики та загрози кіберпростору на тлі російсько-української війни».
У заході взяли участь науково-педагогічні працівники та студенти ЮФ НАУ, представники інших провідних освітніх установ України та Грузії. Модератором наукового заходу виступила доцент кафедри цивільного права і процесу Валерія Філінович.
Програма наукової зустрічі охоплювала найбільш актуальні питання сьогодення в умовах війни РФ проти України. Так, засновник Центру досліджень та освіти у галузі кібербезпеки (Cyber Security Studies and Education Center) «CYSEC» Андро Гоциридзе розповів в деталях про деструктивні кібероперації Кремля. Спікер підкреслив, що Україна досить успішно протистоїть таким діям.
Своєю чергою, президент Ініціативи розвитку Інтернету (Internet Development Initiative) «IDI», співзасновник Академії кібербезпеки Грузії «CSA» Владимер Сванадзе проаналізував правові аспекти політики кібербезпеки Грузії та кібератак. Зосередив увагу присутніх на найбільш значущий кібератаках, що сколихнули світ в останні роки, не оминувши й ту, від якої постраждала Україна 23 лютого.
На завершення заходу Валерія Філінович розповіла про інформаційну та кібергігієну як шлях до виживання в умовах інформаційної війни та надала рекомендації, які допоможуть убезпечити кожного громадянина від маніпуляцій та ворожої пропаганди.
«Важливе значення має підтримка добрих відносин між обома нашими країнами, адже після початку збройної агресії Росії проти України ми повинні спільно підходити до формування та реалізації програми протидії кібератакам у контексті загроз національній та міжнародній безпеці», - зазначили наостанок колеги з Грузії.