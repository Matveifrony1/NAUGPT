Заголовок: Викладач НАУ серед учасників III Всеукраїнського форуму Ради молодих вчених
Дата: 03/11/2022
URL: https://nau.edu.ua/ua/news/2022/11/vikladach-nau-sered-uchasnikiv-iii-vseukrainskogo-forumu-radi-molodih-vchenih.html
==================================================

27 жовтня 2022 року доцент кафедри теорії та історії держави і права Юридичного факультету НАУ Вероніка Олещенко взяла участь у III Всеукраїнському форумі Ради молодих вчених на тему «Проблеми та перспективи діяльності молодих вчених в умовах війни в Україні».
Захід урочисто відкрив Міністр освіти і науки Сергій Шкарлет, який побажав учасникам продовжувати свою діяльність попри війну і обставини, що наразі склалися у сфері науки в країні, наголошуючи на тому, що діяльність українських науковців, їх вклад у розвиток науки є внеском у боротьбі нашої нації проти загарбників.
Пленарне засідання Форуму було присвячене підтримці молодих учених, які постраждали внаслідок військових дій в Україні та за кордоном, активізації співпраці між молодими вченими України, радами молодих вчених, громадськими організаціями та об’єднаннями науковців, органами державної влади, встановленню зв’язків з основними зацікавленими сторонами та іноземними партнерами, обміну напрацювань у питаннях організації науково-технічної діяльності як на всеукраїнському, так і на міжнародному рівнях, сприянню розвитку наукового потенціалу, в тому числі із залученням міжнародної підтримки; популяризації наукової та науково-технічної діяльності молодих учених.
На панельних дискусіях представлено доповіді:
- представників Центру досліджень міграції при Варшавському університеті
(Centre of Migration Research at the University of Warsaw) – дослідження щодо кількісних показників українських науковців, які перебувають за межами України внаслідок війни, відсоток працевлаштованих науковців і які знаходяться у пошуках роботи, показники щодо перспектив у працевлаштуванні таких науковців;
- представника Польської академії наук (Polish Academy of Sciences) – про співпрацю і допомогу у працевлаштуванні та продовженні своєї діяльності для українських науковців, які знаходяться у Польщі під час війни в Україні;
- представниці Міжнародної наукової ради (ISC) та Комітету свободи та відповідальності – доповідь зі змістовною назвою «Наука у вигнанні», присвячена питанню практики підтримки науковців зі всього світу, враховуючи всі суспільні, політичні та економічні чинники, які постають перед науковцями;
- представниці центру Science for Ukraine – презентація діяльності новоствореного проєкту громадської організації групи волонтерів дослідників і студентів з академічних установ Європи та всього світу, ціллю діяльності якої є підтримка української академічної спільноти у виживанні війни з Росією та сприяння забезпечення спадкоємності української науки та зміцнення її присутності на міжнародній науковій арені.
Підсумком зустрічі стало затвердження Резолюції ІІІ Всеукраїнського форуму рад молодих вчених.