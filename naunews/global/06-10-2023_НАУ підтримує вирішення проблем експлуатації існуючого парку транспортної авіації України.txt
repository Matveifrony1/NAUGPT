Заголовок: НАУ підтримує вирішення проблем експлуатації існуючого парку транспортної авіації України
Дата: 06/10/2023
URL: https://nau.edu.ua/ua/news/2023/10/nau-pidtrimue-virishennya-problem-ekspluatatsii-isnuyuchogo-parku-transportnoi-aviatsii-ukraini.html
==================================================

29 вересня 2023 року в НАУ відбулося Друге засідання Науково-практичної конференції: «Стан та перспективи використання існуючого парку транспортної авіації в інтересах України». Воно було присвячене аналізу виконання першого засідання. До участі в роботі в конференції були запрошені представники органів державної влади (Офіс Президента України, РНБО, комітети Верховної Ради, Міністерство оборони, ЗСУ, Державіаслужба та ін.), вищих навчальних закладів, державного концерну «Укроборонпром», ДП «Антонов», Авіаремонтного підприємства «УРАРП» та цілого ряду авіакомпаній.
З вітальним словом до присутніх звернувся проректор з наукової роботи та інноваційного розвитку НАУ Шкуратов Олексій Іванович. Було підкреслено актуальність вирішення проблеми використання наявного парку транспортних літаків в Україні задля забезпечення потреб економіки.
Професор кафедри підтримання льотної придатності повітряних суден, Дмитрієв Сергій Олексійович ознайомив учасників з напрацюваннями науковців університету з питань льотної придатності повітряних суден типу Іл-76 та наявними можливостями розв’язання поставлених завдань.
Представник концерну «Титан» детально розповів про стан парку літаків Іл-76 в Україні та охарактеризував можливості авіаремонтного підприємства «УРАРП» та інших виробничих об’єднань України у реалізації їх потенціалу задля забезпечення транспортних потреб як в Україні , так і за її межами. Детально проаналізував стан виконання рішень конференції від 9 червня 2023 року.
Представники авіакомпаній, які експлуатують літаки типу Іл-76 поділилися набутим досвідом і можливостями в наданні транспортних послуг.
У виступах представників органів влади йшлося про необхідність координації з боку відповідних міністерств питань вирішення правових і юридичних аспектів експлуатації транспортних літаків, зокрема Іл-76.
Всі учасники дійшли згоди, що тільки спільними зусиллями можна вирішити всі проблеми. У рішенні конференції сформульовані конкретні заходи для всіх учасників процесу організації ефективної експлуатації транспортних літаків на потреби України. Наступне засідання конференції планується в грудні поточного року.