Заголовок: 27.02.1930 – 26.11.2020
Дата: 27/11/2020
URL: https://nau.edu.ua/ua/news/2020/listopad/27021930-–-26112020.html
==================================================

Із сумом і співчуттям колектив Національного авіаційного університету сприйняв звістку про смерть Суслової Галини Андріївни. Вона пішла натрудженою ходою у Вічність…
Суслова Галина Андріївна — директор Інституту ІКАО, професор кафедри льотної придатності повітряних суден Національного авіаційного університету, експерт Міжнародної організації цивільної авіації (ІКАО), координатор із реалізації стандартів ІКАО в Україні.
Заслужений працівник освіти України, Заслужений діяч транспорту Болгарії. Нагороджена орденами, медалями та почесними званнями України, Болгарії, Угорщини, Литви і Росії. Кавалер Командорського Хреста ордена Святого Станіслава.
Почесний професор низки міжнародних університетів, серед них — Вільнюський технічний університет ім. Гедимінаса (Литва), Ханкунський авіаційний університет (Південна Корея. Почесний член Музею авіації і космонавтики США (Дайтон), член Всесвітньої асоціації жінок, які зробили вагомий внесок у розвиток міжнародної цивільної авіації. Автор понад 180 наукових праць.
Галина Суслова народилася 27 лютого 1930 року.
З 1956-го викладала у Київському інституті цивільного повітряного флоту.
1965-го вона заочно закінчила командний факультет Ленінградської академії цивільної авіації.
Із проголошенням незалежності необхідно було запровадити в Україні стандарти Міжнародної організації цивільної авіації (ІКАО). З 1992 року Галина Суслова стає одним з організаторів проведення у Києві семінару ІКАО. У 1996-му при Національному авіаційному університеті відкрито Європейський регіональний навчальний центр ІКАО з авіаційної безпеки. Досвід, накопичений центром, став в нагоді для відкриття в НАУ Європейського регіонального навчального центру ІКАО з підготовки держінспекторів з безпеки польотів та льотної придатності повітряних суден у 2002 році. У 2005-му створено навчально-методичний центр ІКАО «Aviation English», а Галину Суслову призначено науковим керівником центру та національним координатором із впровадження англомовних авіастандартів.
У 2003 році в Національному авіаційному університеті створено Інститут ІКАО, відкриття якого було зумовлене необхідністю координації діяльності цілої низки національних центрів та програм. Із 2005-го незмінний директор Інституту ІКАО НАУ — Галина Суслова.
У 2019-му Галину Андріївну обрано на два роки головою Ради директорів навчальних центрів Європейського/Північноатлантичного регіону з авіабезпеки.
26 листопада 2020 року обірвалося життя людини виняткової працездатності, толерантності, яка здобула повагу і шану співробітників, студентства, науковців, авіаторів. Її поважали за професійну компетентність, людяність, відданість своїй справі. Життєвий шлях Галини Андріївни залишиться взірцем для багатьох поколінь людей, які працювали у сфері  авіаційної освіти, науки і менеджменту.
Такою вона залишиться назавжди в наших серцях…
Висловлюємо щирі співчуття рідним, близьким, друзям з приводу тяжкої втрати, сумуємо разом з вами.
Вічна пам'ять.