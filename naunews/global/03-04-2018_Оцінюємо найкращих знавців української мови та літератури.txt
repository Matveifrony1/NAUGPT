Заголовок: Оцінюємо найкращих знавців української мови та літератури
Дата: 03/04/2018
URL: https://nau.edu.ua/ua/news/1/4/otsinyuemo-naykrashchih-znavtsiv-ukrainskoi-movi-ta-literaturi.html
==================================================

26- 30 березня 2018 р. у м. Вінниці відбувся IV етап ХXХII Всеукраїнської учнівської олімпіади з української мови і літератури, до складу журі якої була запрошена к. пед. н., доцента, зав. кафедри базових і спеціальних дисциплін ННІ неперервної освіти Оксану Приходько. На батьківщину Михайла Коцюбинського завітало понад 150 старшокласників із усіх регіонів України, щоб позмагатися у філологічній обізнаності та ерудиції. Об’ємні, цікаві, творчі, високого рівня складності завдання вимагали професіоналізму і компетентності від членів журі, тому в одній команді працювали як науковці, так і вчителі. Наполеглива і скрупульозна праця над перевіркою учнівських робіт виявила найкращих знавців української мови та літератури серед учнівської молоді.
Особливо корисними олімпіадні випробування стали для 11-класників напередодні складання ЗНО з української мови та літератури та вступу до ВНЗ. Під час зустрічі учасників олімпіади із членами журі Оксана Приходько ознайомила обдарованих старшокласників зі спеціальностями та структурою НАУ, а також навчально-освітніми проектами «Літня школа», «Пробне ЗНО», Всеукраїнські учнівські олімпіади з навчальних предметів, репрезентовані НАУ. Кожен учасник одержав інформаційний буклет про НАУ.
Робота науковців університету з учнівською молоддю в контексті конкурсів та олімпіад під егідою Міністерства освіти та науки України засвідчує плідну співпрацю у системі ЗНЗ – МАН – ВНЗ, а також демонструє не лише високий науковий потенціал викладацького складу, а й сприяє залученню до навчання в НАУ найталановитіших представників учнівської молоді, що в майбутньому формуватимуть еліту нації.