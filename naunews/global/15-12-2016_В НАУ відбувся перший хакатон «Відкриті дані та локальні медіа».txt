Заголовок: В НАУ відбувся перший хакатон «Відкриті дані та локальні медіа»
Дата: 15/12/2016
URL: https://nau.edu.ua/ua/news/2016/12/v-nau-vidbuvsya-pershiy-hakaton-vidkriti-dani-ta-lokalni-media.html
==================================================

9-11 грудня в Національному авіаційному університеті в «Просторі неформальної освіти NAU HUB» відбувся перший хакатон «Відкриті дані та локальні медіа» (Open Data & Local Media). Цей форум розробників був присвячений 100-річниці з дня народження творця теорії інформації Клода Шеннона та пройшов за підтримки міжнародної спільноти IEEE IT Society.
Під час марафону програмування, який тривав 36 годин, понад 70 учасників працювали над проектами, пов’язаними з відкритими даними і локальними медіа. Допомагали розробникам 20 менторів, які мають досвід в медіа або в роботі з відкритими даними.
Учасників форуму привітав в.о. ректора НАУ Володимир Ісаєнко.
«Приємно, що наші студенти небайдужі, що вони хочуть змін, вдаються до пошуку та експериментів, проявляють свої таланти. В цьому ми їх будемо підтримувати і морально, і матеріально», - наголосив Володимир Ісаєнко.
Керівник університету взяв участь в обговоренні питання роботи з відкритими даними в університеті та, як член журі, оцінював проекти.
На хакатоні були представлені такі проекти: електронний розклад, додаток для контролю реалізації тендерних закупівель, бот для відслідковування освітніх матеріалів, додаток для економії грошей в супермаркетах, гід по університету для першокурсників, автоматичний аналізатор коментарів у соціальних мережах, дослідження мобільності абітурієнтів, університетське радіо.
У підсумку заходу організатори дійшли висновків, що в питанні відкритих даних університету є куди розвиватися. Якщо відкриті дані про закупівлі і транзакції доступні на державних ресурсах, то інформація про розклад, викладачів, випускників і студентів поки недоступна у форматі відкритих даних. Проте, за підтримки експертів, університет готовий розвивати цей напрям.
На завершення хакатону, в урочистій атмосфері привітали і нагородили команди переможців, які отримали грошові премії та гранти на реалізацію проектів.
Найбільшою премією на хакатоні став грант від «Фонду Дмитра Андрієвського» на розвиток локального студентського медіа в НАУ. 12000 гривень на розвиток проекту отримала команда «Радіо НАУ».
Перше місце з призом у 7500 гривень посіла команда студентів НАУ і КПІ «Лоботряси» з проектом інтернет-ресурсу для пошуку стажерів і стажувань.
Другу премію 5500 гривень отримала команда волонтерів з НАУ і КПІ «МОПСи» (утворена під час хакатону) з інтернет-ресурсом для пошуку волонтерів.
Третє місце і 4500 гривень отримала команда «121» з міста Житомир, яка представила проект сервісу, що структурує витрати університетів.
Спеціальну премію від спонсорів Пошуково-аналітичної системи 007 та є-data у розмірі 5000 гривень розділили між собою дві команди: Uneacrew з проектом про інформування студентів щодо витрат коштів в університеті та команда «121» з Житомира з проектом категоризації витрат в університеті.
В рамках хакатону також пройшов StudMedia Forum. Керівники університетських медіа та представники органів студентського самоврядування ВНЗ Києва обговорили роль онлайн-ресурсів у формальних і неформальних студентських рухах та яким має бути ідеальний студмедіа паблік.