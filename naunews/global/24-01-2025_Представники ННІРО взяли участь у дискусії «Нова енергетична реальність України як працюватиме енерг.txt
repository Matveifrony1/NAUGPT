Заголовок: Представники ННІРО взяли участь у дискусії «Нова енергетична реальність України: як працюватиме енергосистема у 2025»
Дата: 24/01/2025
URL: https://nau.edu.ua/ua/news/2025/1/predstavniki-nniro-vzyali-uchast-u-diskusii-nova-energetichna-realnist-ukraini-yak-pratsyuvatime-energosistema-u-2025.html
==================================================

В Українському інституті майбутнього (UIF) відбулася експертна дискусія
«Нова енергетична реальність України: як працюватиме енергосистема у 2025»
в рамках проєкту «Дебати про майбутнє». Тема є особливо актуальною з огляду на систематичні російські атаки на енергетичну інфраструктуру України та їхній вплив на функціонування закладів освіти.
Дискусію модерував
Адріан Прокіп,
керівник програми «Енергетика» UIF, доктор економічних наук, старший науковий співробітник Інституту Кеннана (Вашингтон, США), експерт з енергетичної політики та безпеки. Головним спікером виступив
Станіслав Ігнатьєв
, голова ради Української асоціації відновлюваної енергетики, доктор технічних наук, кандидат географічних наук, професор та підприємець у галузі відновлюваної енергетики.
Експерти зосередили увагу на таких ключових питаннях:
Аналіз змін енергетичного балансу України від початку повномасштабного вторгнення;
Оцінка ефективності впровадження газопоршневих генераторів та розвитку відновлюваних джерел енергії;
Перспективи модернізації енергосистеми та можливі сценарії її роботи у 2025 році
За результатами дискусії було представлено
три можливі сценарії розвитку
енергосистеми на 2025 рік:
Оптимістичний сценарій передбачає припинення російських атак на енергетичну інфраструктуру та адаптацію населення до використання генераторів для покриття пікових навантажень.
Помірний сценарій базується на розвитку відновлюваної енергетики, що дозволить збільшити потужність енергосистеми на 1 ГВт завдяки новим вітровим та сонячним електростанціям.
Песимістичний сценарій враховує можливість продовження російських атак на енергетичну інфраструктуру, що може призвести до впровадження тривалих відключень електроенергії до 10-12 годин.
У заході взяла участь заступниця директора ННІРО
Людмила Лахтіонова,
яка відзначила ґрунтовність представленого аналізу та важливість розроблених прогнозних сценаріїв для планування роботи освітніх закладів.
Український інститут майбутнього залишається провідним майданчиком для діалогу між експертами, бізнесом, освітою, наукою та суспільством щодо стратегічного розвитку України.
Запис дискусії
доступний на офіційній
Facebook-сторінці
інституту.