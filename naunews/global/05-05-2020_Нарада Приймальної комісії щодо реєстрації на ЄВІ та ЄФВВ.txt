Заголовок: Нарада Приймальної комісії щодо реєстрації на ЄВІ та ЄФВВ
Дата: 05/05/2020
URL: https://nau.edu.ua/ua/news/2020/traven/onlayn-zasidannya-priymalnoi-komisii.html
==================================================

З особливостями вступу на освітній ступінь «Магістр» 2020 року, алгоритмом дій для реєстрації вступників на навчання за освітнім ступенем магістр для складання ЄВІ/ЄФВВ ознайомили  відповідальних секретарів структурних підрозділів університету на онлайн-нараді Приймальної комісії.
Відповідальний секретар Приймальної комісії Кирило Ніколаєв закцентував увагу, що реєстрація на єдиний вступний іспит з іноземної мови (ЄВІ) та єдине фахове вступне  випробування (ЄФВВ) перенесена і триватиме з 12 травня до 5 червня включно та буде відбуватися в онлайн-режимі. Про це йдеться у
листі
Міністерства освіти і науки, надісланому керівникам закладів вищої освіти та наукових установ, які здійснюють підготовку магістрів.
Представники Приймальної комісії зазначили, що вступники на магістратуру зможуть надіслати скан-копію заяви, документа, що підтверджує особу, та інших необхідних документів для реєстрації на ЄВІ та ЄФВВ на офіційну електронну скриньку приймальної комісії, зазначену в ЄДЕБО та на сайті Приймальної комісії НАУ.
Повний перелік документів, скан-копії яких мають надсилати вступники для реєстрації на ЄВІ/ЄФВВ:
·
анкета-заява;
· документ, що посвідчує особу;
· облікова картка платника податків;
· документ про здобутий ступінь вищої освіти (для осіб, які закінчили навчання в минулих роках);
· фотокартка для документів;
· медична довідка (тільки для вступників, які за станом здоров’я звільняються від проходження ЄВІ/ЄФВВ);
· довідка, видана за місцем навчання, щодо планового завершення навчання та отримання диплома в рік вступу (тільки для вступників, які навчались у військових закладах).