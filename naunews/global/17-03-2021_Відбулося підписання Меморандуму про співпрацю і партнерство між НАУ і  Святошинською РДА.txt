Заголовок: Відбулося підписання Меморандуму про співпрацю і партнерство між НАУ і  Святошинською РДА
Дата: 17/03/2021
URL: https://nau.edu.ua/ua/news/2021/3/vidbulosyapidpisannya-memorandumu-pro-spivpratsyu-i-partnerstvo-mizh-nau-i-svyatoshinskoyu-rda.html
==================================================

16 березня 2021 року відбулась зустріч керівництва Національного авіаційного університету на чолі з ректором Максимом Луцьким із головою Святошинської районної в місті Києві державної адміністрації Сергієм Павловським, результатом якої стало підписання Меморандуму про співпрацю і партнерство.
Сторони обговорили перспективи співробітництва заради реалізації спільних планів. Так, метою співпраці є взаємодія сторін у сферах розвитку освітньої, профорієнтаційної й інформаційної діяльності, культури та мистецтва, підтримки самодіяльної творчості, спорту, а саме:
• реалізація окремих освітніх, інформаційних, культурних, мистецьких, спортивних та інших проектів із залученням закладів освіти Святошинського району м. Києва;
• залучення студентської молоді до участі у громадському житті та розвитку Святошинського району м. Києва;
• розвиток здібностей i обдарувань молоді, інтелектуального потенціалу учнів згідно з Законом України «Про освіту».
Ректор Максим Георгійович Луцький, презентуючи діяльність НАУ під час зустрічі, зазначив: «Одним із пріоритетних напрямів діяльності університету є підтримка молодіжних ініціатив і молодіжних громадських проектів, що є запорукою формування лідерства, а також задоволення потреб у підготовці та підвищенні кваліфікації кадрів і побудові соціального ліфта для молоді. Сподіваємось, що підписання Меморандуму сприятиме подальшому розвитку та формуванню інтелектуального потенціалу учнівської та студентської молоді».
У свою чергу, голова Святошинської районної в місті Києві державної адміністрації Сергій Павловський, запевнив у підтримці започаткованих спільних ініціатив, а також запропонував активізувати залучення студентської молоді до участі у культурно-освітньому житті Святошинського району м. Києва.
У рамках візиту відбулася екскурсія до Музею НАУ й ознайомлення з історію університету. А також, за традицією, голова Святошинської РДА Сергій Павловський залишив щирі слова вітання у книзі побажань НАУ.
Завершальною частиною візиту стало відвідування навчально-тренувального підрозділу НАУ – ангара, де відбулося не лише ознайомлення з практичною базою університету, а й експрес-тренінг запуску історичного гвинтокрила Мі-8, що брав участь у зйомках американського міні-серіалу «Чорнобиль».