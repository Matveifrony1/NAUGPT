Заголовок: До 122 річниці з Дня народження Амелії Ергарт
Дата: 24/07/2019
URL: https://nau.edu.ua/ua/news/2019/7/do-122-richnitsi-z-dnya-narodzhennya-amelii-ergart.html
==================================================

24 липня 1897 року у місті Атчінсон, штат Канзас, народилася Амелія Ергарт - одна з найвідоміших жінок-льотчиць, письменниця, журналістка, ораторка. Літак побачила у десять років, але не відчула до нього тоді особливої цікавості. На Різдво 1920 Амелія вперше десять хвилин провела у польоті як пасажирка, а через рік пішла на курси пілотажу.
22 жовтня 1922 року Ергарт встановила свій перший рекорд, піднявшись на 4,3 км - вище, ніж будь-яка жінка-пілот раніше. У листопаді 1929 у Каліфорнії встановила світовий рекорд швидкості на демонстраційному примірнику «Веги»». Амелії вдалося розігнати літак до 197 миль на годину (попередній рекорд - 156 миль на годину).
Найбільш відома вона своїм останнім польотом навколо світу, який почався 20 березня 1937 року на моноплані “Логкід-Електра” L-10E. На початок липня екіпаж пролетів понад 22 тисяч миль, успішно подолавши 80 % маршруту — через Атлантику, екваторіальну Африку, Аравію, Індію та Південно-Східну Азію.
2 липня 1937 року Амелія та Фред Нунан вилетіли з Лае — невеликого містечка на узбережжі Папуа-Нової Гвінеї, і попрямували до маленького острова Гауленд, розташованого в центральній частині Тихого океану.
На острові літак чекали, але він так і не з’явився, нових радіопередач теж не було. Офіційно вважається, що під час цієї фази подорожі, Амелія Ергарт загинула у Тихому океані. 5 січня 1939 року вона була оголошена померлою, хоча неофіційні пошуки тривали значно довше і фактично продовжуються в наш час.
Амелія Ергарт стала однією з піонерів авіації та надихнула багатьох жінок піднятися в небо.
Інформацію надано Державним музеєм авіації ім О.К. Антонова Національного авіаційного університету