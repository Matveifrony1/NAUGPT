Заголовок: Зустріч з завідувачкою архівним підрозділом  Національного музею мистецтв
Дата: 19/06/2019
URL: https://nau.edu.ua/ua/news/2019/6/zustrich-z-zaviduvachkoyu-arhivnim-pidrozdilom-natsionalnogo-muzeyu-mistetstv.html
==================================================

Студенти та викладачі кафедри історії та документознавства Факультету лінгвістики та соціальних комунікацій (ФЛСК) зустрілись із завідувачкою архівним підрозділом Національного музею мистецтв імені Богдана та Варвари Ханенків Марією Кулінич. Захід відбувся в рамках святкування «Міжнародного тижня архіву». Організатори заходу – завідувач кафедри історії та документознавства ФЛСК Ірина Тюрменко та доцент кафедри Тетяна Курченко.
Марія Кулінич ознайомила майбутніх архівістів із специфікою роботи музейних архівів, їх комплектуванням, тематикою документів, які в них зберігаються, проблемами їх наукового вивчення та забезпечення доступу до них на прикладі діяльності Музею Ханенків. Також говорили про стереотипи сприйняття архівних та музейних працівників у суспільстві, про роль архівів у науковій діяльності музеїв та реституції культурних цінностей.
Лекція «Музейний архів: особливості роботи» була цікавою, інтерактивною, розрахованою саме на молодіжну аудиторію. Студенти задали безліч питань і отримали компетентні, фахові відповіді. Головна мета цієї зустрічі була досягнута: молодь переконалась, що архів це місце захоплюючих відкриттів, а сучасний архівіст – це молодий професіонал нового ґатунку.