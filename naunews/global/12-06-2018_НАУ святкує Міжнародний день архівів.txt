Заголовок: НАУ святкує Міжнародний день архівів
Дата: 12/06/2018
URL: https://nau.edu.ua/ua/news/1/6/nau-svyatkue-mizhnarodniy-den-arhiviv.html
==================================================

7 червня 2018 року відбувся виїзд викладачів та студентів І-ІІІ курсів спеціальності «Інформаційна, бібліотечна та архівна справа» кафедри історії та документознавства НН ГМІ до Державного архіву Київської області. Професійні архівісти, студенти та викладачі таким чином відзначили Міжнародний день архівів.
Це свято, що відзначається міжнародною архівною спільнотою 9 червня, лише нещодавно почало широко відзначатись в нашій країні. Цей день єднає працівників архівних установ усього світу, гуртуючи їх у одну професійну родину. Цього року свято проходило під гаслом «Архіви: управління, пам’ять та спадщина»
Гостей з НАУ щиро привітали директор ДАКО Софія Каменева та заступник директора-головний зберігач фондів Галина Бойко. Слова вітання з нагоди професійного свята виголосила і завідувач кафедри історії та документознавства НН ГМІ НАУ Ірина Тюрменко.
На цьому святі студенти змогли відчути смак архівної роботи. Їм у цьому допомогли архівісти – професіонали з ДАКО. Вони не тільки гостинно відчинили двері всіх відділів для гостей, але й підготували виставку із найцінніших оригінальних документів величезної історичної ваги. Серед них були: метрична книга із записом про народження Тараса Григоровича Шевченка, книги з інформацією про дворянські роди Київщини, ревізькі казки, документи періоду Гетьманщини, справа про поранення, лікування та смерть П. А. Столипіна, військові документи солдат та офіцерів німецької армії часів Другої світової війни, фільтраційні справи, документи часів Чорнобильської катастрофи тощо. Цікавим був організований архівістами тематичний квест «Шлях архівного документа», в якому взяли участь студенти 3 курсу. Вони відстежили шлях документа від моменту його пошуку в довідково-пошуковому апараті архіву та замовлення до видачі читачеві в читальному залі. Та й шукали вони не абиякий пересічний документ, а виконували замовлення своєї колежанки Ярослави Применко, яка родом з міста Березань Київської області. Внаслідок успішного пошуку Ярослава отримала на руки документ 1926 року про шлюб свої прадіда та прабабусі. Архівна довідка була підписана директором ДАКО, передана дівчині і тепер займе почесне місце в її домашньому архіві. А студенти відчули, як цікаво і нелегко зберігати історичну пам’ять народу. Завершилось святкування спільним панорамним фото, чаюванням із пирогом, що спекли самі студенти, та вітанням від учасників заходу Міжнародній Раді архівів.