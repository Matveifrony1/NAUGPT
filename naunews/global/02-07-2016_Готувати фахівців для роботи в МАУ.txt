Заголовок: Готувати фахівців для роботи в МАУ
Дата: 02/07/2016
URL: https://nau.edu.ua/ua/news/2016/7/gotuvati-fahivtsiv-dlya-roboti-v-mau.html
==================================================

1 липня 2016 року в ректораті відбулася зустріч в.о. ректора НАУ Володимира Харченка з керівництвом навчального Центру освоєння та експлуатації нової техніки МАУ, який представляли директор центру Сергій Василенко, директор з якості Володимир Поліщук та керівник проекту Центру технічного обслуговування МАУ Алевтина Фурсаєва. Університет на зустрічі також представляли директор Навчально-наукового Аерокосмічного інституту Валерій Шмаров, його заступник Сергій Дмитрієв, директор Навчально-наукового інституту Аеронавігації Валерій Чепіженко, провідний науковий співробітник Дмитро Бугайко та старший викладач кафедри авіоніки Олександра Тризна.
Мета зустрічі – провести переговори щодо підготовки спільними зусиллями фахівців для МАУ, які здатні працювати на сучасній авіаційній техніці. Потреба у постійній підготовці кадрів пов'язана насамперед з планом розвитку МАУ на 5 років. Провідна компанія за цей час планує перетворитися з середньої за європейськими мірками на велику, що налічуватиме не менш як сотню літаків.
Зазначимо, що переговори пройшли під знаком доброї волі до співробітництва з обох сторін.
На пропозицію Володимира Харченка, було вирішено відпрацювати форми взаємодії партнерів. Зокрема на зустрічі була попередньо визначена участь у роботі з боку НАУ та центру МАУ, погоджений ряд кроків на найближчий час та на перспективу. Попередньо було вирішено обирати для навчання в центрі кращих студентів старших курсів. Насамперед це стосуватиметься механіків та авіоніків. Умови відбору і навчання будуть визначені найближчим часом.
Без сумніву такий рівень підготовки молодих фахівців відкриє для них гарні перспективи для роботи в авіації. Тим паче, як підкреслив в. о. ректора В. Харченко, якщо майданчиком для проходження практики буде провідна авіакомпанія України – МАУ.