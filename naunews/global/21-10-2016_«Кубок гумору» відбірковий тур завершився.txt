Заголовок: «Кубок гумору»: відбірковий тур завершився
Дата: 21/10/2016
URL: https://nau.edu.ua/ua/news/2016/10/kubok-gumoru-vidbirkoviy-tur-zavershivsya.html
==================================================

19 жовтня в Центрі культури і мистецтв Національного авіаційного університету пройшов відбірковий тур «Кубку гумору». За місце у фіналі боролися 10 команд з інститутів НАУ.
Вели вечір Юрій Полюхович та Євгеній Бульда.
До складу журі ввійшли: ведучий телеканалу M1 Денис Христов; випускник НАУ, колишній учасник команди КВК «От винта» Олександр Арутюнян; випускник НАУ, ведучий та коментатор, голос «Євробачення» в Україні Тимур Мірошниченко, випускниця НАУ, учасниця команди КВК «Трио разные и ведущий» Аліна Гордієнко; випускниця НАУ, двічі чемпіон кубку НАУ Світлана Грозная, випускниця НАУ Марія Рощук.
Цього року умови виставлення балів у журі змінилися. Відтепер жодних цифр. Усе як і в «Лізі сміху»: члени журі можуть віддати свій бал, якщо встануть зі свої місць наприкінці виступу команди. Відповідно, кожен член журі –  це один бал.
Після того як всі команди були запрошені на сцену, до них зі вступним словом звернувся в.о. ректора НАУ Володимир Ісаєнко. Він побажав учасникам «більше перемог та менше розчарувань», а також підкреслив, що буде підтримувати різноманітні гумористичні проекти та студентів, які розвивають такі проекти в НАУ.
Відкривала «Кубок гумору» збірна команда ННІКІТ та ННІІДС  «Лови кураж». Була представлена мініатюра про лікаря, який не може влучити у вену, а також показано конфлікт у команді між хлопцями та дівчиною. Учасники виділилися своєю формою: на чорному одязі хлопців виднілися перші букви з назви команди «ЛК» білого кольору. Після виступу команди 5 членів журі встали зі свої місць.
Другими на сцену вийшли студенти ННІЕБ з команди «Обычная история». Хлопці теж креативно підійшли до зовнішнього вигляду: сорочки у вертикальну смужку та краватки. Учасники представили себе «тими, що виросли на КВК 2005 року». Команда у своїх виступах згадала і серіал «Не родись вродлива», і популярний танець під пісню «Acelehe». Також хлопці показали мініатури «Розмова брів» та «Коли до маньяка-таксиста підсідає маньяк-пасажир». У результаті – 5 членів журі встали зі свої місць.
Далі виступила команда «Курятник» з ННІМВ. Дівчата розглядали можливості використання лампи для гель-лаку, показали мініатюри «Коли вахтерка не знає про мурал на 4 гуртожитку» та «Коли патріотка зайшла в «Макдональдс». Закінчили виступ сваркою, яка переросла в «кудахкання» курочок. Четверо членів журі підтримали учасниць з ННІМВ.
Четвертою на сцену вийшла збірка команда ННІАН та ННЮІ – «Род Айленд». Хлопці почали свій виступ з креативного представлення учасників та показали мініатюри: про Дикий Захід та чому на зв’язці бананів тільки один з наклейкою, зробивши її за мотивами фільму «Хрещений батько». 6 членів журі встало зі своїх місць, віддавши цим свої бали за команду.
Наступною на сцені з’явилась команда з двох учасниць з ННІЕБ «22 – не вирок». Дівчата жартували над віком 22 роки та розбирали пісні Ірини Алегрової. Троє членів журі встали зі своїх місць на підтримку команди.
Шостою на сцені виступала збірна команда з ННАКІ, ННІІДС та ННІАН «Кепчики». Хлопці побудували свій виступ на зачитуванні репу. Розіграли ситуацію в маршрутці та жартували про дівчину з вусами. 6 членів журі віддали бали, вставши зі своїх місць.
Далі на сцені виступала «Таня-путешественница» з ННАКІ. Дівчина жартувала про відсутність гарячої води, залицяння дорослих чоловіків та показала мініатюру про пакетики у супермаркетах. У результаті – шестеро членів журі встали зі свої місць наприкінці її виступу.
Потім на сцену вийшла команда з ННЮІ «The Богема». Юристи вже за традицією потішили акторською майстерністю. Почали з веселого представлення учасників команди, один з яких прилігши на сцені, ногами показував місця, де він подорожував: Ейфелеву вежу, розвідні мости та Пізанську вежу. Також команда показали мініатюри: «Як акторська майстерність знадобиться в житті» та про перукаря з 90-х. 6 членів журі наприкінці виступу команди встали зі своїх місць.
Передостанньою виступала збірна команда з ННІАН та ННІІДС «Космонавти Комарова». Учасники показали мініатюри: «Робота на сміттєвозі», «Екзамен у логопеда», а також про двох хлопців, що купили печиво «Oreo» й забули черговість «покрути, лизни, вмочи в молоко». Завершила свій виступ команда театром пантоміми. 6 членів журі встало зі своїх місць.
Останньою свій виступ показала команда з ННІКІТ «Діти соціальних мереж». Учасники використали молодіжні програми у своєму виступі: показали розвиток love story у «Viber» та як хлопець поводить себе «Вконтакте» після розтавання з дівчиною. 6 членів журі підтримали команду.
І ось всі команди на сцені. За умовами конкурсу на цьому етапі 2 команди, які отримали найменше балів від журі мають покинути конкурс. Ними стали команди «Курятник» та «22 – не вирок».
Другим етапом конкурсу став музичний марафон. Учасники з кожної команди по черзі представляли перероблені музичні композиції. Після цього етапу конкурс покинули дві команди: «Лови кураж» та «Обычная істория».
На 3 етапі команди отримували завдання від членів журі. Аліна Гордієнко запропонувала продовжити пісню «Опять от меня сбежала…», Денис Христов  запитав учасників «Когда и где настигнет взяточка в. о. НАУ», Світлана Грозная побажала отримати відповідь на питання «Как бы повеселей согреться?», а Марія Рощук – на питання «Хто виграє кубок гумору в ректораті?». Тимур Мірошниченко запропонував учасника придумати слоган для «Євробачення-2017» у Києві, а Олександр Арутюнян підготував довге запитання: «Когда я вырос, узнал горькую правду: что Деда Мороза нет, а если есть много сладкого, то не слипнется. А какую горькую правду узнали вы?».
За результатами цього конкурсу до фіналу «Кубку гумору», який відбудеться 16 листопада в Центрі культури та мистецтв НАУ пройшли команди: «Род Айленд», «The Богема», «Космонавти Комарова», «Кепчики» і «Таня-путешественница».
Дякуємо учасникам за гарний настрій та бажаємо успіху в подальших виступах!