Заголовок: Представники НАУ взяли участь у засіданні робочої групи щодо впровадження ІТ-курсу
Дата: 21/01/2022
URL: https://nau.edu.ua/ua/news/2022/1/predstavniki-nau-vzyali-uchast-u-zasidanni-robochoi-grupi-shchodo-vprovadzhennya-it-kursu.html
==================================================

18 січня у Міністерстві освіти і науки України відбулося засідання робочої групи пілотного проєкту всеукраїнської ініціативи «Бізнес йде до університетів» за участю Державного секретаря МОН Сергія Захаріна. В зустрічі взяли участь перший проректор Національного авіаційного університету – Рімвідас Хращевський та декан факультету кібербезпеки, комп’ютерної та програмної інженерії – Катерина Нестеренко.
На засіданні робочої групи було презентовано дорожню карту впровадження університетського курсу «Створення та розвиток IT-продуктів».
«Включення курсу, розробленого представниками IT-бізнесу, до навчальної програми закладів вищої освіти стане важливим кроком на шляху популяризації інформаційних технологій в Україні та підготовки спеціалістів, кваліфікація яких відповідатиме потребам ринку. У перспективі це призведе до розвитку інноваційного підприємництва в Україні, адже з’являтимуться нові цікаві ідеї стартапів та прибуткових колаборацій з бізнесом», – зазначив Сергій Захарін.
Курс «Створення та розвиток IT-продуктів» розроблено у межах співпраці Міністерства освіти і науки України з громадською організацією Product IT Foundation for Education (PFE). Метою організації є посилення практичної складової вищої освіти, науки, наукової та науково-технічної діяльності для задоволення потреб ринку праці у кваліфікованих кадрах.
Програмою передбачається, що у лютому-квітні 2022 року відбудеться запуск пілотної програми курсу у шести закладах вищої освіти, де студенти працюватимуть онлайн з менторською підтримкою. За результатами апробації курс буде викладатися на постійній основі у понад 50 університетах з вересня 2022 року.
Під час пілотного впровадження у визначених ЗВО будуть створені робочі групи, до складу яких увійдуть представники МОН, Мінцифри, ЗВО, партнерів програми та студентства. Буде визначено викладача-координатора, в межах дисципліни якого вивчатиметься курс. Викладачі, залучені до пілотного проєкту, пройдуть відповідне навчання. Програму курсу буде удосконалено відповідно до відгуків студентів та викладачів, які вони нададуть під час та після завершення навчання.