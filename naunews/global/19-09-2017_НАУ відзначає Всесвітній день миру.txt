Заголовок: НАУ відзначає Всесвітній день миру
Дата: 19/09/2017
URL: https://nau.edu.ua/ua/news/2017/9/nau-vidznachae-vsesvitniy-den-miru.html
==================================================

21 вересня з метою привернення уваги до глобальних проблем людства з ініціативи Організації Об’єднаних Націй в усьому світі відзначається Міжнародний день миру. Цього року він проходить під гаслом «Разом заради миру: повага, безпека та гідність для всіх».
Флагманами цього руху в Національному авіаційному університеті стали студенти. Навчально-наукового інституту екологічної безпеки. У переддень  святкування вони висадили біля Науково-технічної бібліотеки НАУ квіткову композицію у вигляді слова «МИР». Ця акція має нагадувати усім про важливість миру та необхідність об’єднання зусиль заради миру в Україні та усьому світі.
До висаджування квітів долучився в. о. ректора Національного авіаційного університету Володимир Ісаєнко.
«День миру – надзвичайно актуальна дата для світової спільноти. Цілком логічно, що ідея відзначати її з’явилась у буремному  ХХ столітті, коли світ сколихнули дві Світові війни та безліч локальних конфліктів, які скоригували хід історії. У цей день ООН традиційно закликає усі країни припинити військові дії принаймні на один день.
Зважаючи російську агресію на сході нашої країни, для нас ця дата сьогодні особливо актуальна. А той факт, що студенти й працівники університету вирішили таким чином підтримати світову спільноту у цей день, зайвий раз доводить: українці прагнуть миру.
Ідея екологів висадити квіти сьогодні – досить символічна. Адже той, хто дбає про природу, дбає про мир. Це підтверджує популярна сьогодні концепція сталого розвитку, яка вчить нас, людей, знаходити баланс між нашими  потребами та потребами довкілля. Тож хочу побажати працівникам і студентам Національного авіаційного університету буди свідомими громадянами і людьми, любити свою країну і кожен день працювати на її добробут та процвітання. Миру нам усім і нашій країні!» -  зазначив очільник університету Володимир Ісаєнко.