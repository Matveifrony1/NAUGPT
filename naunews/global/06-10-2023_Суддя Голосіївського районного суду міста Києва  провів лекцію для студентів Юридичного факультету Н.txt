Заголовок: Суддя Голосіївського районного суду міста Києва  провів лекцію для студентів Юридичного факультету НАУ
Дата: 06/10/2023
URL: https://nau.edu.ua/ua/news/2023/10/suddya-golosiivskogo-rayonnogo-sudu-mista-kieva-proviv-lektsiyu-dlya-studentiv-yuridichnogo-fakultetu-nau.html
==================================================

27 вересня 2023 року суддя Голосіївського районного суду міста Києва Іларіон Рудик для здобувачів вищої освіти першого курсу ОС «Бакалавр» ОПП «Правознавство» Юридичного факультету НАУ провів лекцію на тему «Загальна характеристика юридичної діяльності».
Мета заходу — в рамках вивчення дисципліни «Юридична деонтологія» ознайомити студентів із теоретичною та практичною стороною юридичної діяльності, її змістом та видами, проаналізувати тенденції її розвитку на сучасному етапі державотворення.
Присутні обговорили поняття, ознаки та зміст юридичної діяльності, види юридичної діяльності, моральне та правове регулювання юридичної професії. Окрему увагу приділено розгляду практичних питань з сучасних тенденцій розвитку юридичної діяльності, зокрема, суддя розповів про особливості професії судді та правосуддя в умовах правового режиму воєнного стану. На конкретних прикладах пан Іларіон надав практичні поради студентам, яким чином будувати кар’єру судді при цьому не забуваючи про обов’язкову взаємодію норм права і моралі у суддівській діяльності.
Наприкінці заходу практикуючий юрист відповів на запитання присутніх, в тому числі щодо можливостей стажування з подальшим працевлаштуванням у Голосіївському районному суді міста Києва.
На завершення зустрічі завідувач кафедри теорії та історії держави і права Олена Макеєва підкреслила: «В освітньому процесі дуже важливим є поєднання теорії і практики, що є запорукою якості освітнього процесу. Залучення практикуючих юристів є свідченням тісної співпраці кафедри та факультету із роботодавцями та стейкхолдерами, у результаті яких здобувачі освіти мають можливість з перших вуст почути поради, які допоможуть їм краще зрозуміти особливості різних юридичних професій та стати професіоналами своєї справи».