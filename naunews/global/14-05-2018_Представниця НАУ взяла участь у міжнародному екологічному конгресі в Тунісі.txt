Заголовок: Представниця НАУ взяла участь у міжнародному екологічному конгресі в Тунісі
Дата: 14/05/2018
URL: https://nau.edu.ua/ua/news/1/5/predstavnitsya-nau-vzyala-uchast-u-mizhnarodnomu-ekologichnomu-kongresi-v-tunisi.html
==================================================

3-5 травня 2018 року завідувач кафедри авіаційної психології НН ГМІ НАУ Л.В. Помиткіна була учасницею ІІ Міжнародного конгресу «Екологічна наука і технології», що відбувався в м. Хаммамет (Туніс).
Метою симпозіуму було ознайомлення світової наукової спільноти з новітніми пропозиціями щодо покращення екології у різних галузях науки і техніки. Були представлені цікаві наукові й практичні розробки у доповідях та стендових презентаціях.
Учені з різних країн світу пропонували проекти щодо покращення екології нашої планети. Однак уряди різних країн, як правило, не знаходять засобів на найважливіше. Щоб ці проекти були прийняті, отримали фінансування й впроваджувалися, необхідно, перш за все, розвивати екологічну свідомість людей. Психологи, як передова мисляча професійна спільнота суспільства, можуть найбільше сприяти усвідомленню Єдності світу, цінності ресурсів нашої планети, необхідності переходу до енергозберігаючих технологій.
Для цього, на наш погляд, необхідно як у середній, так і у вищій освіті не лише впроваджувати нові дисципліни з екологічного виховання, а різними засобами навчання розвивати у студентів усвідомлення необхідності жити в гармонії з природою, з усім навколишнім оточенням.