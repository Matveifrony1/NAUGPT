Заголовок: Представника НАУ включено до складу Науково-консультативної ради при Голові Верховної Ради України
Дата: 05/01/2022
URL: https://nau.edu.ua/ua/news/2022/1/predstavnika-nau-vklyucheno-do-skladu-naukovo-konsultativnoi-radi-pri-golovi-verhovnoi-radi-ukraini.html
==================================================

Декана Факультету міжнародних відносин (ФМВ) Національного авіаційного університету Юрія Волошина включено до складу Науково-консультативної ради при Голові Верховної Ради України.
Метою Науково-консультативної ради є підвищення якості законодавства та відновлення суспільної довіри до законодавчої влади.
До складу ради увійшли авторитетні науковці та висококваліфіковані фахівці у сфері права, що займатимуться:
- розробкою важливих законопроектів;
- напрацюванням концепції розвитку законодавства та його галузей;
- кодифікацією й моніторингом результатів законодавчої діяльності тощо.
Основними завданнями Науково-консультативної ради є підготовка пропозицій щодо розвитку пріоритетних напрямів діяльності Верховної Ради України, вивчення проблемних питань щодо застосування норм права, які виникають під час реалізації ухвалених Верховною Радою України нормативно-правових актів, а також науковий супровід законопроектної роботи.
Включення декана факультету до складу Науково-консультативної ради при Голові Верховної Ради України свідчить про визнання високих наукових та практичних здобутків працівників Національного авіаційного університету та особисто Юрія Волошина, як вченого конституціоналіста та юриста-міжнародника. Також, це сприятиме залученню майбутніх фахівців з міжнародного права, що зможуть застосувати свої теоретичні знання на практиці.