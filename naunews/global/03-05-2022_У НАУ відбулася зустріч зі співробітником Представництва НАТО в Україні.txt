Заголовок: У НАУ відбулася зустріч зі співробітником Представництва НАТО в Україні
Дата: 03/05/2022
URL: https://nau.edu.ua/ua/news/2022/5/u-nau-vidbulasya-zustrich-zi-spivrobitnikom-predstavnitstva-nato-v-ukraini.html
==================================================

На кафедрі англійської філології і перекладу Факультету лінгвістики та соціальних комунікацій (ФЛСК) Національного авіаційного університету в рамках вивчення дисципліни «Основи професійної діяльності перекладача» онлайн-зустріч зі студентами-філологами 3 курсу провела співробітник Представництва НАТО в Україні Тетяна Смірнова.
Пані Тетяна поділилася своїм досвідом як у царині перекладу, так і проєкт-менеджменту; торкнулась питань етики перекладача та місця перекладача в сучасному суспільстві. Особливу увагу вона приділила такому виду усного перекладу як «шушутаж» або переклад нашіптуванням, а також особливостям перекладу акронімів та абревіатур, якими так рясніють офіційні документи НАТО. Також, Тетяна Смірнова зазначила, що знання лексики військово-політичного спрямування та особливості її передачі засобами цільової мови є надважливими на час воєнного стану.
Такі зустрічі є стимулом для вдосконалення навичок і вмінь студентів та позитивно вплине на становлення майбутнього фахівця.