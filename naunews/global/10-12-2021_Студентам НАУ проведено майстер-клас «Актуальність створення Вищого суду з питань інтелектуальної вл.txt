Заголовок: Студентам НАУ проведено майстер-клас «Актуальність створення Вищого суду з питань інтелектуальної власності (IP-суду) в Україні»
Дата: 10/12/2021
URL: https://nau.edu.ua/ua/news/2021/12/studentam-nau-provedeno-mayster-klas-aktualnist-stvorennya-vishchogo-sudu-z-pitan-intelektualnoi-vlasnosti-(ip-sudu)-v-ukraini.html
==================================================

Нещодавно, для студентів Юридичного факультету (ЮФ) Національного авіаційного університету відбувся майстер-клас судді Полтавського районного суду, кандидата на посаду судді Вищого суду з питань інтелектуальної власності (IP-суду) Стелли Цибізової.
Темою заходу стала проблематика актуальності створення Вищого суду з питань інтелектуальної власності (IP-суду) в Україні.
Стелла Цибізова поділилася зі студентами досвідом своєї практичної діяльності щодо розгляду справ у сфері права інтелектуальної власності та досвідом, який вона отримала в результаті міжнародного стажування суддів, зокрема, щодо розгляду вказаних категорій справ спеціалізованими судами з інтелектуальної власності.
Суддя зазначила, що для підвищення ефективності судового захисту спеціалізація щодо розгляду судових спорів у сфері права інтелектуальної власності впроваджується у багатьох країнах зі сталою економікою. Формат такої спеціалізації залежить від різних чинників: особливостей правової системи країни, кількості населення, пріоритетних напрямків економіки, запиту суспільства, тощо. Дана спеціалізація може бути впроваджена шляхом створення відокремленої судової установи, або закріпленням спеціалізації за певними судами, чи навіть суддями в судах.
Одним із найбільш вдалих європейських прикладів функціонування спеціалізованого суду у сфері права інтелектуальної власності, Стелла Цибізова вважає досвід Федерального патентного суду у Німеччині, що може певною мірою бути адаптовано до українських реалій.
«В Україні, на відміну від інших країн, відсутній досвід роботи ІР-суду – судової установи, що спеціалізується на розгляді спорів у сфері прав інтелектуальної власності. Завдяки прогресивному підходу законодавця Вищий суд з питань інтелектуальної власності розглядатиме спори щодо усіх прав інтелектуальної власності, яким за законодавством України надано правову охорону, за умови, що такі спори підлягають розгляду за правилами господарського судочинства», зазначила суддя.
Підводячи підсумки, учасники зустрічі дійшли висновку про необхідність роботи Вищого суду з питань інтелектуальної власності в Україні, а також подальшого підвищення рівня правової обізнаності щодо охорони результатів інтелектуальної, творчої діяльності та виховання культури поваги до прав інтелектуальної власності власників.