Заголовок: На факультеті економіки та бізнес-адміністрування  відбулись успішні захисти магістрів попри оголошену повітряну тривогу
Дата: 29/12/2023
URL: https://nau.edu.ua/ua/news/2023/12/na-fakulteti-ekonomiki-ta-biznes-administruvannya-vidbulis-uspishni-zahisti-magistriv-popri-ogoloshenu-povitryanu-trivogu.html
==================================================

Протягом останнього тижня 2023 року на факультеті економіки та бізнес-адміністрування (ФЕБА) відбулися захисти магістерських робіт за освітніми програмами: «Маркетинг», «Міжнародний маркетинг», «Економіка підприємства» , «Економічна кібернетика», «Міжнародна економіка», «Облік і аудит», «Фінанси і кредит» та «Підприємництво та бізнес-технології».
Здобувачі ФЕБА освітнього рівня «Магістр» представили на розгляд Державної екзаменаційної комісії результати своїх наукових та прикладних досліджень, акцентуючи на специфіці розвитку авіаційного сектору економіки України
Голови екзаменаційних комісії, в.о. декана Світлана Петровська, завідувачі кафедр та гаранти освітніх програм розпочинали кожну зустріч із побажань реалізації професійних компетенцій, кар’єрних результатів та успіхів при захисті магістерських дипломів.
Реалії військового стану внесли корективи  до процедури захисту. Здобувачі-магістри,  з вірою у ЗСУ, мужньо захищали результати власних наукових досліджень не лише в навчальних аудиторіях, а й в бомбосховищі НАУ при оголошенні  повітряної тривоги. Зовнішні обставини лише надали впевненості та рішучості студентам-магістрам: вони продемонстрували високий рівень підготовки, стійкість та креативність при презентації результатів магістерських  досліджень. Відзначаючи рішучість та впевненість здобувачів освіти, рівень їх підготовки, члени екзаменаційної комісії побажали майбутнім професіоналам розвивати кар’єрні можливості, з такою ж наснагою та цілеспрямованістю використовувати набуті в університеті знання та фахові компетенції в професійній діяльності задля відновлення України!
Вітаємо випускників ФЕБА з успішним захистом та присвоєнням відповідної кваліфікації! Дякуємо ЗСУ за захист і колективу НАУ – за стійкість і результати!