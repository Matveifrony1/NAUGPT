Заголовок: Представник НАУ взяла участь у науково-практичному столі Національної академії внутрішніх справ
Дата: 03/11/2023
URL: https://nau.edu.ua/ua/news/2023/11/predstavnik-nau-vzyala-uchast-u-naukovo-praktichnomu-stoli-natsionalnoi-akademii-vnutrishnih-sprav.html
==================================================

Нещодавно доцент кафедри кримінального права і процесу Юридичного факультету НАУ Ірина Літвінова взяла участь у науково-практичному круглому столі, присвяченому 40-річчю кафедри кримінального процесу Національної академії внутрішніх справ на тему «Кримінальне процесуальне право на сучасному етапі розвитку України».
З привітальним словом до присутніх звернувся перший проректор Національної академії внутрішніх справ, доктор юридичних наук, професор, заслужений юрист України, полковник поліції Станіслав Гусарєв, зазначивши: «Наукове та практичне обговорення актуальних проблем кримінального судочинства, його сучасного стану й перспектив розвитку надасть можливість внести відповідні зміни до кримінального процесуального законодавства та спрямувати діяльність слідчих підрозділів, прокуратури й суду. Даний науковий захід є важливою платформою для реалізації нових наукових підходів до розв’язання наявної проблематики та підготовки наукових досліджень».
Темами для обговорення стали проблемні питання забезпечення прав людини в кримінальному судочинстві в контексті рішень Європейського суду з прав людини, реалізації функції захисту й надання правової допомоги під час кримінального провадження, перспектив розвитку загальної доктрини кримінального процесуального законодавства.
До наукових дискусій долучилися: Олександра Яновська, суддя Касаційного кримінального суду Верховного Суду, Віра Михайленко, суддя Вищого антикорупційного суду, Вікторія Рожнова, прокурор Департаменту кримінально-правової політики та захисту інвестицій Офісу Генерального прокурора, Лариса Удалова, доктор юридичних наук, Заслужений діяч науки і техніки України, Микола Шумило, професор кафедри кримінального процесу та криміналістики КНУ імені Тараса Шевченка, доктор юридичних наук, професор, член-кореспондент НАПрН України, заслужений діяч науки і техніки України, Ірина Гловюк, професор кафедри кримінально-правових дисциплін Інституту права Львівського державного університету внутрішніх справ.
Висловлюємо подяку керівництву Національної академії внутрішніх справ за запрошення та співпрацю.