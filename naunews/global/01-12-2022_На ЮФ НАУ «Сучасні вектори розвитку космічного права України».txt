Заголовок: На ЮФ НАУ «Сучасні вектори розвитку космічного права України»
Дата: 01/12/2022
URL: https://nau.edu.ua/ua/news/2022/11/na-yuf-nau-suchasni-vektori-rozvitku-kosmichnogo-prava-ukraini.html
==================================================

18 листопада на Юридичному факультеті НАУ проведено круглий стіл «Сучасні вектори розвитку космічного права України», присвячений 25-річчю польоту у космос першого космонавта незалежної України Леоніда Каденюка.
Модератором наукового заходу виступила старший викладач кафедри господарського, повітряного та космічного права Інна Поліщук.
Серед учасників: студенти Юридичного факультету та Факультету транспорту, менеджменту і логістики НАУ; науково-педагогічні працівники.
У виступах студентів Артема Пасічника (ФТМЛ), Юлії Славіти (ЮФ), Олега Ковіні (ФТМЛ), Володимира Копиці (ЮФ), Ольги Коновалюк (ЮФ) та науковців висвітлено вагомий внесок Леоніда Каденюка у розвиток космічної галузі України та національного космічного права, розкрито етапи формування іміджу нашої держави як космічної, проаналізовано перспективи майбутніх космічних проєктів для України.
Проблемні питання правового статусу космонавта, розмежування повітряного і космічного простору, безпеки використання космосу та новітніх технологій викликали жваву дискусію серед учасників, яка неодмінно знайде своє продовження у наукових дослідженнях здобувачів вищої освіти та науково-педагогічних працівників.
Переглянувши презентацію та кінофільм «Космічна місія», здобувачі вищої освіти зазначили, що кожен українець має пам’ятати героїв своєї країни та пишатися ними.
Національний авіаційний університет вже п’ятий рік поспіль вшановує пам’ять Леоніда Каденюка та вірить, що ця постать залишиться в нашій історії, а його досягненнями держава та громадянське суспільство завжди будуть пишатися.