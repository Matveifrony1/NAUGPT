Заголовок: Шановні колеги, викладачі і студенти Національного авіаційного університету
Дата: 31/08/2020
URL: https://nau.edu.ua/ua/news/2020/serpen/shanovni-kolegi-vikladachi-i-studenti-natsionalnogo-aviatsiynogo-universitetu.html
==================================================

Щиро вітаю усіх з початком нового навчального року у найвідомішому в Україні авіаційному закладі вищої освіти!
Першого вересня розпочинаються заняття для студентів 2-4 курсів ОС «Бакалавр» та 2 курсу ОС «Магістр». Перші два тижні відбуватиметься проведення онлайн-лекцій з використанням дистанційних технологій G Suite for Education, Moodle  та сервісу Google Classroom. Ці платформи були успішно запроваджені та апробовані під час весняного карантину.
Продовжимо навчання за змішаною формою: практичні, семінарські, лабораторні заняття проводитимуться із дотриманням правил дистанціювання і гігієни у навчальних групах, а лекції проходитимуть онлайн. Інформація на сайтах навчально-наукових структурних підрозділів щодо розкладу навчальних занять та форми їх проведення буде оновлюватись щотижня.
Перший курс ОС «Бакалавр» розпочинає навчальний рік з 15 вересня, а перший курс ОС «Магістр» – з 21 вересня. Для них будуть проведені зустрічі у малих групах з представниками адміністрації факультету/інституту, органів студентського самоврядування, кураторами груп і викладачами.
У зв’язку з протиепідемічними заходами в НАУ запроваджується гнучкий графік освітнього процесу у 2020-2021 навчальному році, а саме:
І, ІІ-ий курси ОС «Бакалавр» займатимуться у першу зміну, що розпочинатиметься о 8:00 ранку;
ІІІ і ІV-ий курси ОС «Бакалавр», І-ий курс ОС «Магістр», І і ІІ-ий курси ОС «Доктор філософії» та слухачі підготовчого відділення займатимуться  у другу зміну з 14:40.
Усі здобувачі вищої освіти НАУ мають корпоративну електронну адресу
@stud.nau.edu.ua
. Тим, хто її ще не отримав, необхідно звернутись до деканатів факультетів (дирекцій інститутів).
На виконання карантинних вимог просимо мінімізувати своє пересування між аудиторіями/лабораторіями, дотримуватися соціальної дистанції, використовувати засоби індивідуального захисту, дотримуватися правил респіраторної гігієни. У випадку виявлення ознак захворювання – необхідно терміново звернутися за медичною допомогою до Авіаційного медичного центру НАУ.
Перед початком занять викладачі оприлюднюють робочі програми навчальних дисциплін, анотації лекцій, умови поточного і семестрового контролю, критерії оцінювання, з якими необхідно ознайомитися і використовувати під час навчання. Вибір інтернет-платформ залишається за викладачем.
Завдяки ефективній взаємодії кваліфікованих і досвідчених викладачів та допитливих, енергійних студентів ми здолаємо усі труднощі та зробимо цей навчальний рік плідним і успішним. Терпіння, взаєморозуміння та поваги один до одного всім нам!
Успіхів вам у  новому навчальному році!
Щиро,
Володимир Ісаєнко