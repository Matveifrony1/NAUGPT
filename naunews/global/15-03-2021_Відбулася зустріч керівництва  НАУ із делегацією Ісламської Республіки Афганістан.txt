Заголовок: Відбулася зустріч керівництва  НАУ із делегацією Ісламської Республіки Афганістан
Дата: 15/03/2021
URL: https://nau.edu.ua/ua/news/2021/3/vidbulasya-zustrich-kerivnitstva-nau-iz-delegatsieyu-islamskoi-respubliki-afganistan.html
==================================================

11 березня 2021 року відбулася зустріч керівництва Національного авіаційного університету на чолі з ректором Максимом Георгійовичем Луцьким із керівниками Міністерства транспорту, Державної авіаційної адміністрації та Посольства Ісламської Республіки Афганістан. Метою зустрічі було обговорення перспектив співробітництва у сфері освіти та післядипломної підготовки фахівців для авіаційної галузі Афганістану.
До складу делегації Ісламської Республіки Афганістан увійшли: заступник керівника Управління цивільної авіації з питань стратегічного розвитку пан Хасібулла Соруш, заступник Міністра транспорту пан Абдул Вахаб Зафарі, представник Посольства Ісламської Республіки Афганістан в Україні пан Джаміль Марат та інші члени делегації.
У рамках візиту обговорено перспективи подальшої співпраці сторін. Учасники зустрічі відвідали музей НАУ, де ознайомилися з історією становлення й розвитку університету. Гостям продемонстровано програму навчання пілотів, що реалізується на тренажері «АLX», який дозволяє моделювати практично всі класи та типи літаків. Зазначимо, що тренажер «АLX” є унікальним симулятором польоту, на якому реалізуються умови будь-якого аеропорту світу.
Гості університету мали змогу відвідати навчальний ангар НАУ, увесь арсенал якого використовується для практичної підготовки студентів університету, лабораторії супутникових технологій та диспетчерських тренажерів.
Ректор Максим Георгійович Луцький, презентуючи діяльність НАУ на переговорах сторін зазначив: «Ми зробимо все необхідне аби наша співпраця розвивалася на користь наших держав. Адже міжнародна діяльність є пріоритетом для університету. Ми маємо досвід підготовки фахівців для більш, ніж 140 країн світу. Співпраця із Афганістаном для нас не є новою. Окрім навчальної баз НАУ, до структури університету входить і Льотна академія у м. Кропивницькому, де цілий аеропорт належить університету. Тому повна матеріально-теоретична база для підготовки льотних спеціалістів у нас є, задач, яких ми вирішити не можемо, – я не бачу. І хочу одразу сказати, що ми дійсно є надійні партнери.»
У свою чергу, заступник керівника Управління цивільної авіації з питань стратегічного розвитку пан Хасібулла Соруш, запевнив у підтримці започаткованих спільних проєктів і заходів, а також запропонував низку пріоритетних напрямів українсько-афганського співробітництва в сфері підготовки фахівців для цивільної авіації.