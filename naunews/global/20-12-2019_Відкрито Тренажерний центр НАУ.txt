Заголовок: Відкрито Тренажерний центр НАУ
Дата: 20/12/2019
URL: https://nau.edu.ua/ua/news/1/12/vidkrito-trenazherniy-tsentr-nau.html
==================================================

Сьогодні відбулось урочисте відкриття Тренажерного центру НАУ створеного у рамках державного інвестиційного проєкту  «Міжнародний центр підготовки пілотів Національного авіаційного університету».
У заході взяли участь: Герой України, кавалер ордена «Золота зірка» №1, льотчик-випробувач Олександр Галуненко, заступник Міністра інфраструктури України Олег Ющенко,  Голова Державної авіаційної служби України Олександр Більчук, директор авіатранспортного підрозділу ДП «Антонов» Михайло Харченко, члени Наглядової ради Національного авіаційного університету, представники державного підприємства «Украерорух», Національного технічного університету України «Київський політехнічний інститут імені Ігоря Сікорського», Національного аерокосмічного університету ім. М. Є. Жуковського "Харківський авіаційний інститут" та офіційна делегація університету Тайчжоу (КНР).
Відкриваючи центр, ректор Володимир Ісаєнко, зокрема, зазначив, що «найсучасніший Тренажерний центр та Міжнародний центр підготовки пілотів НАУ загалом, стануть конкурентним навчальним центром підготовки пілотів, що дозволить повністю задовільнити потреби у висококваліфікованих пілотах авіакомпаній України, частково авіакомпаній ЄС, країн Африки та Середнього Сходу. А Національний авіаційний університет підтвердить свій статус високотехнологічного інноваційного закладу авіаційної освіти, визнаного у європейському і світовому науково-освітньому просторі».
Презентував французький авіаційний симулятор ALX завідувач кафедри аеродинаміки та безпеки польотів літальних апаратів Сергій Іщенко. Він, зокрема, зазначив, що тренажер французької компанії ALSIM – найсучасніша модель виробництва 2018 року, на якому здійснюватиметься  підготовка студентів-пілотів на повітряних суднах класу: Cessna,  Tecnam та  Boeing.
Першим випробував симулятор Герой України, льотчик-випробувач Олександр Галуненко.