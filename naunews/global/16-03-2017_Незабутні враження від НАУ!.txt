Заголовок: Незабутні враження від НАУ!
Дата: 16/03/2017
URL: https://nau.edu.ua/ua/news/2017/3/nezabutni-vrazhennya-vid-nau.html
==================================================

14 березня 2017 року Навчально-науковим інститутом неперервної освіти була організована екскурсія до Національного авіаційного університету для групи старшокласників ЗОШ І–ІІІ ступенів № 50 Святошинського району м. Києва. Неабияке враження на майбутніх абітурієнтів справила екскурсійна програма, під час якої учні побували у Музеї історії НАУ і дізналися про етапи історії та сьогодення нашого університету. Про особливості підготовки майбутніх фахівців-криміналістів розповіли фахівці НН Юридичного інституту, презентувавши учням сучасну криміналістичну лабораторію. Потім гостинно відчинив двері НН Інститут аеронавігації. Тут екскурсантам були представлені новітні технології в навчальному процесі, що застосовуються при підготовці фахових диспетчерів повітряного руху.
По завершенні екскурсії представники Навчально-наукового інституту неперервної освіти розповіли старшокласникам про перспективи навчання на підготовчому відділенні громадян України, запросили до участі у Літній школі та пробному ЗНО і побажали вдалого професійного вибору у майбутньому. У свою чергу, вчителі та старшокласники подякували за захопливу екскурсію, що залишила незабутні враження про НАУ і, можливо, саме вона переконає її учасників у тому, що подальше навчання необхідно продовжувати саме у Національному авіаційному університеті – гаранті якості освіти та вдалої професійної кар’єри.