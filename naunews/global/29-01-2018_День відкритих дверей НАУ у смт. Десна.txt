Заголовок: День відкритих дверей НАУ у смт. Десна
Дата: 29/01/2018
URL: https://nau.edu.ua/ua/news/1/1/den-vidkritih-dverey-nau-u-smt-desna.html
==================================================

26 січня 2018 року на запрошення адміністрації Деснянського навчально-виховного комплексу «Гімназія-загальноосвітня школа І ступеня» Деснянської селищної ради Чернігівської області у смт. Десна проведено виїзний День відкритих дверей Національного авіаційного університету. Проведення профорієнтаційного заходу було ініційоване Навчально-науковим інститутом неперервної освіти.
На початку зустрічі до учнів та гостей звернувся директор НВК К. Римарєв, наголосивши, що багаторічна плідна співпраця з НАУ завжди сприяла правильному професійному вибору випускників закладу, кращі з яких упродовж останніх років поповнювали студентські лави відомого у світі ВНЗ.
Приємним моментом зустрічі стало вручення підписаної Угоди про співробітництво між НАУ в особі в. о. ректора В. Ісаєнка та НВК. Присутнім учителям та учням передали теплі слова вітання від ректорату, колективу викладачів та студентів університету.
Захід відвідало близько 120 старшокласників 9–11 класів, які мали нагоду детально ознайомитися із діяльністю Національного авіаційного університету. Про особливості та новації вступної кампанії–2018 докладно розповіла заступник керівника консультаційного центру Приймальної комісії університету С. Вернигора. Вона звернула увагу присутніх на важливі положення не тільки Умов вступу до ВНЗ, а й Правил прийому до НАУ в цьому році.
Про особливості підготовки фахівців, умови навчання, проходження практики, подальше працевлаштування, організацію дозвілля, наукову та міжнародну діяльність, про навчання на англомовному проекті та кафедрі військової підготовки розповіли представники навчальних структурних підрозділів, а саме: НН Інституту аеропортів, НН Юридичного інституту; НН Інституту комп’ютерних інформаційних технологій; НН Інституту аеронавігації, електроніки та телекомунікацій; Факультету економіки та бізнес-адміністрування; НН Гуманітарного інституту та НН Інституту міжнародних відносин. Актуальним був виступ і заступника директора ННІНО С. Черіпка, який презентував особливості підготовки до ЗНО–2018, навчання на підготовчому відділенні в НАУ, оскільки умовою успішного навчання студентів є рівень їхньої загальноосвітньої підготовки.
У Дні відкритих дверей взяли участь і представники Коледжу інформаційних технологій та землевпорядкування НАУ.
Ефективності заходу сприяли презентації навчально-наукових інститутів, діалогове спілкування, добірки інформаційно-рекламних матеріалів навчальних структурних підрозділів, газети «Авіатор». Учні отримали запрошення на екскурсію до НАУ, узяти участь у Всеукраїнських олімпіадах НАУ, а також участь у освітніх та профорієнтаційних проектах «Літня школа–2018» та «Пробне ЗНО–2018».
Директор навчально-виховного комплексу К. Римарєв та педагогічний колектив подякували представникам університету за проведення Дня відкритих дверей та передали щирі слова вдячності керівництву НАУ за надану таку можливість. Адже інформування випускників та представників педагогічного колективу в «рідних стінах» сприятиме не тільки їх правильному професійному вибору, але й залученню кращих із кращих до навчання в університеті.