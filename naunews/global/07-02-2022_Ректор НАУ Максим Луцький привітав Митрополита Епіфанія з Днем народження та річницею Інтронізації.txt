Заголовок: Ректор НАУ Максим Луцький привітав Митрополита Епіфанія з Днем народження та річницею Інтронізації
Дата: 07/02/2022
URL: https://nau.edu.ua/ua/news/2022/2/rektor-nau-maksim-lutskiy-privitav-mitropolita-epifaniya-z-dnem-narodzhennya-ta-richnitseyu-intronizatsii.html
==================================================

3-го лютого декан Юридичного факультету (ЮФ) Національного авіаційного університету Ірина Сопілко, за дорученням ректора Максима Луцького, передала вітання від усієї НАУвської спільноти Митрополиту Епіфанію з Днем народження та річницею Інтронізації.
«Прийміть найсердечніші вітання з Днем народження! У цей особливий день хочу висловити Вам, Ваша Святість, вдячність за багаторічну плідну діяльність і мудре представництво на духовній ниві, служіння ідеалам добра, справедливості, людинолюбства, милосердя в нашому суспільстві.
Багато років Ви послідовно і з гідністю відстоюєте духовно-моральні цінності нашого народу – джерело сили і могутності України, зміцнюєте інститут сім’ї та сімейні цінності, спілкуєтеся з молоддю та вносите неоціненний внесок у забезпечення духовної безпеки суспільства. Ваше подвижницьке служіння також невпинно спрямоване на розвиток державно-церковних відносин, підтримання в Україні громадянського миру, міжконфесійної згоди, віротерпимості, а також відстоювання фундаментальних прав християн, які зазнають дискримінації та гонінь у різних частинах світу.
Сьогодні саме життя підтверджує: вистояти перед спільними труднощами та викликами, зберегти суверенітет нашої країни не можливо без потужних духовних підвалин та опор, збереження вікових християнських цінностей нашого народу, без прихильності до вітчизняних традицій милосердя та любові до Вітчизни, до ближнього.
Щиро бажаємо Вам доброго здоров’я, миру, благоденства, невичерпної енергії та подальших успіхів у високому служінні в ім’я процвітання України.