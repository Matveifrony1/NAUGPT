Заголовок: Студентська молодь Юридичного факультету НАУ підтримує український волонтерський рух
Дата: 29/07/2022
URL: https://nau.edu.ua/ua/news/2022/7/studentska-molod-yuridichnogo-fakultetu-nau-pidtrimue-ukrainskiy-volonterskiy-ruh.html
==================================================

В умовах воєнного стану волонтерська діяльність має вагоме значення. Велика кількість людей в Україні стали волонтерами і роблять все можливе: допомагають військовим; підтримують осіб, які залишились без житла; займаються дітьми з інвалідністю та дітлахами, які проживають в сім'ях, що опинились в складних життєвих обставинах тощо. Серед таких помічників і здобувачі вищої освіти Юридичного факультету Національного авіаційного університету.
Так, студентка 4 курсу Юлія Бернацька від початку повномасштабного вторгнення рф на територію України допомагає військовим, збираючи кошти на придбання приладів нічного бачення та амуніцій, ліків, засобів гігієни, продуктів харчування тощо. Також вона надає безоплатну правову допомогу переселенцям з різних куточків України, докладаючи максимум зусиль, аби внутрішньо переміщені особи мали чіткий алгоритм дій щодо різних правових питань та не витрачали час на пошук інформації задля їх розв’язання.
Студентка 4 курсу Олександра Ройко, яка є членом благодійного проєкту «Інклюзивний футбол», започаткованого у 2020 році Благодійним фондом SG Charity разом з українським футболістом Олександром Зінченко, виступає у ролі тьютора й допомагає тренерам та дітям з обмеженими можливостями під час тренувань, роблячи таким чином важливий внесок у розвиток інклюзивного суспільства.
Члени органів студентського самоврядування факультету беруть участь у плетінні маскувальних сіток на потреби захисників України, адже кожна сплетена сітка допомагає зберегти життя та повернутися живим до своїх родин.
Війна та події в Україні вимагають від кожного мобілізації власних ресурсів задля солідарності та підтримки тих, хто цього потребує.
Разом - ми велика сила!