Заголовок: КАІ спільно з voice of space розпочали роботу над реновацією авіаційного музейного комплексу
Дата: 23/12/2024
URL: https://nau.edu.ua/ua/news/2024/12/kai-spilno-z-voice-of-space-rozpochali-robotu-nad-renovatsieyu-aviatsiynogo-muzeynogo-kompleksu.html
==================================================

Київський авіаційний інститут спільно з voice of space підписали меморандум про співпрацю в розробці інноваційних інтерактивних просторів на базі авіаційного музейного комплексу КАІ. Мета оновлених просторів - розкрити історію, досягнення та, головне, бачення майбутнього авіації України. Ці простори стануть магнітом для всіх, хто цікавиться інноваціями, інженерією та розвитком аерокосмічної галузі.
“
Авіаційний музейний комплекс свого часу був створений щоб зафіксувати здобутки України в авіації. Реновація потрібна, щоб музей відповідав актуальним викликам часу: був елементом культурної дипломатії, як це прийнято в усьому світі, підсвічував престиж інженерних професій та став тим місцем, де підлітки в простій формі знайомляться з авіацією. Ми хочемо показати світу, що Україна - країна інженерів, і вона справедливо зберігає за собою статус авіаційної держави. Так само ми хочемо, щоб в музей КАІ приходила молодь і надихалася побаченим, закохувалася в авіацію та інженерію і бачила інженерні професії частиною свого майбутнього
”, - прокоментувала в.о. президентки КАІ Ксенія Семенова.
До авіаційного музейного комплексу КАІ входять музей авіації в Жулянах, музей в головному кропусі університету та ангар. Останній - перш за все, діюча навчальна лабораторія для студентів аерокосмічного факультету. Тому одне із завдань реновації - створити в тому числі комфортні умови для навчання студентів.
У рамках співпраці агенція voice of space долучиться до створення інтерактивних навчально-експозиційних просторів (імпакт-просторів), які об’єднають різні аудиторії – студентів, абітурієнтів, партнерів і широку громадськість – навколо теми розвитку інновацій в аерокосмічній галузі.
“Ми у voice of space створюємо імпакт-простори — це освітньо, культурно та соціально значущі середовища, що збирають людей довкола важливих тем для навчання, дослідження та спільних дій. Ці простори надихають, дарують мультисенсорні враження, викликають емоції та мотивують до позитивних змін – як у кожній людині, так і в суспільстві загалом. Ми бачимо потужний потенціал у співпраці з КАІ, яка підсилить лідерську позицію університету як одного з провідних технологічних вишів із фокусом на розвиток інновацій,”
– коментує співзасновниця voice of space, архітекторка й урбаністка Аліса Баньковська.
Проєкти, реалізовані в межах меморандуму, стануть частиною довгострокової місії – перетворити Україну на центр авіаційних і технологічних інновацій.
Сторони вже розпочали планування перших спільних ініціатив, які, за їхніми словами, стануть важливим внеском у формування майбутнього української авіації.