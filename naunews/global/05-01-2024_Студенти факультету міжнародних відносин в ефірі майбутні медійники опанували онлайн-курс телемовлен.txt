Заголовок: Студенти факультету міжнародних відносин в ефірі: майбутні медійники опанували онлайн-курс телемовлення
Дата: 05/01/2024
URL: https://nau.edu.ua/ua/news/2024/1/studenti-fakultetu-mizhnarodnih-vidnosin-v-efiri-maybutni-mediyniki-opanuvali-onlayn-kurs-telemovlennya.html
==================================================

Студенти кафедри журналістики та кафедри реклами і зв՚язків з громадськістю ФМВ завершили навчання на онлайн-курсі «Техніка мовлення в ефірних ЗМІ». Курс організований громадським об’єднанням «Платформа студентської журналістики» у співпраці зі Східноукраїнським національним університетом імені В. Даля. Онлайн-курс проводила журналістка, телеведуча та кураторка курсу
Наталія Малиновська
.
За 7 занять слухачі курсу навчилися вправ на дихання, правил орфоепії української мови та начитки текстів, що неодмінно є важливими у роботі тележурналіста.
Учасники курсу засвоїли теоретичні поняття фонаційного дихання, роботи голосового та мовного апарату, постановки голосу, складових постановки мовлення (артикуляції, орфоепії, дикції) та навчилися володіти правильним диханням, орфоепією, чіткою дикцією та правильним вибором інтонації для начитування текстів різних жанрів. Цікавим було те, що на кожному занятті лекторка розповідала різні цікаві факти, наприклад про історію назви квітки «Різдвяна зірка» або Джеймса Мейса – дослідника Голодомору та ініціатора акції «Запали свічку пам’яті» та багато чого цікавого. Такий підхід показує, що окрім професійних знань фахівці мають бути всесторонньо розвиненими.
Студенти ФМВ виконували різноманітні завдання, які допомогли покращити їх вимову та стануть корисними помічниками у подальшій діяльності.
«Враження від курсу лише позитивні. Усе було структуровано, всі теми розглянуті максимально широко, увесь наданий матеріал є корисним як і для майбутніх журналістів, так і для усіх медійників, яким важливо вміти правильно розмовляти. Тому впевнена, що увесь матеріал, який був наданий на курсі, справді допоможе нам у професійній діяльності», – поділилась враженнями наша студентка.
Підсумковим етапом курсу був залік, під час якого кожен учасник мав прочитати уривок художнього текстуз урахуванням правильного дихання, вимови звуків та інтонації. Лекторка проаналізувала усі помилки та допомогла зробити начитку професійною. Усі студенти отримали сертифікати про закінчення курсу.
Даний курс дав змогу студентам ФМВ отримати необхідні навички та засвоїти знання, що будуть важливими у їх подальшій професійній діяльності. Можливо саме наші випускники стануть новими обличчями українського телебачення!