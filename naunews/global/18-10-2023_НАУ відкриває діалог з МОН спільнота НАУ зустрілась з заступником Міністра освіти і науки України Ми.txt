Заголовок: НАУ відкриває діалог з МОН: спільнота НАУ зустрілась з заступником Міністра освіти і науки України Михайлом Винницьким
Дата: 18/10/2023
URL: https://nau.edu.ua/ua/news/2023/10/nau-vidkrivae-dialog-z-mon-spilnota-nau-zustrilas-z-zastupnikom-ministra-osviti-i-nauki-ukraini-mihaylom-vinnitskim.html
==================================================

18 жовтня в NAUHUB на території НАУ відбулася відкрита зустріч із заступником Міністра освіти і науки України Михайлом Винницьким. Також на заході були присутні Голова комісії з реорганізації НАУ Володимир Шульга, член комісії Ксенія Семенова та представники студентського самоврядування.
Ця зустріч була організована для обговорень актуальних питань, пов'язаних із реорганізацією Національного авіаційного університету. Гість розповів про очікування від реформ загалом й відповів на запитання студентів та всієї спільноти університету.
Серед іншого Михайло Винницький зазначив «Поки йде реорганізація, здобувачі освіти НАУ зможуть завершити навчання у новостворених закладах на тих самих умовах, викладачі продовжать викладати свої дисципліни, а зміна статусу з "національного" на "державний" суттєво не змінить нічого. Реорганізація закладу не вплине на умови праці та рівень заробітних плат освітніх працівників».
Запитання до спікера здебільшого стосувалися отримання дипломів, змін в процесі реорганізації, майбутнього навчального закладу державного університету «Київський авіаційний інститут», акредитацій, гуртожитків, виробництва БПЛА та розвитку нового для України напрямку military-tech тощо.
І головне, для здобувачів Михайло Винницький наголосив, що «я великий прихильник студентського самоврядування, і вважаю що це надзвичайно важливо, щоб студентський голос був регулярно почутим».
Захід відбувся в атмосфері відкритості та діалогу, де кожен міг висловити свої погляди щодо перспектив розвитку університету.
Дякуємо всім, хто долучився до обговорення та виявив активну участь в формуванні майбутнього НАУ!
Наостанок зазначимо, що вже незабаром ви зможете побачити живе відео та послухати особисто про що йшлося.