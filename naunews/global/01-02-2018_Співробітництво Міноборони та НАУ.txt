Заголовок: Співробітництво Міноборони та НАУ
Дата: 01/02/2018
URL: https://nau.edu.ua/ua/news/1/1/spivrobitnitstvo-minoboroni-ta-nau.html
==================================================

31 січня 2018 року відбулась офіційна зустріч в. о. ректора Національного авіаційного університету Володимира Ісаєнка з першим заступником Міністра оборони України Іваном Руснаком.
У ході зустрічі були обговорені актуальні питання щодо відновлення у стінах університету факультету військової підготовки, розвитку системи міжнародної військової освіти та напрямів воєнно-технічного співробітництва. В. о. ректора розповів першому заступнику Міністра оборони України про науково-технічний потенціал вишу і його можливості, досягнення у розробці сучасних безпілотних авіаційних комплексів, розвитку системи підготовки пілотів та операторів безпілотних літальних апаратів.
Особлива увага під час зустрічі була приділена підготовці спеціалістів за низкою спеціальностей на кафедрі військової підготовки та механізму створення факультету військової підготовки і максимального використання його потенціалу в інтересах Збройних Сил України.
Перший заступник Міністра оборони України, враховуючи специфіку університету, запропонував брати активну участь у вирішенні актуальних питань створення нових зразків авіаційної техніки та її складових, особливо в напрямі безпілотної авіації.
У ході зустрічі були також обговорені питання щодо активізації позицій університету в сфері міжнародної військової освіти з урахуванням положень чинного законодавства України та існуючого попиту іноземних країн на відповідні освітні послуги.
НА завершення зустрічі Іван Руснак побажав подальших успіхів усьому колективу Національного авіаційного університету в справі підготовки конкурентоздатних фахівців як для аерокосмічної галузі, так і для інших технічних галузей України, а в. о. ректора Володимир Ісаєнко, у свою чергу, запросив його відвідати університет і ознайомиться з його діяльністю та сучасними науково-технічними розробками.