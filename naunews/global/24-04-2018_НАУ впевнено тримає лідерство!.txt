Заголовок: НАУ впевнено тримає лідерство!
Дата: 24/04/2018
URL: https://nau.edu.ua/ua/news/1/4/nau-vpevneno-trimae-liderstvo.html
==================================================

19–21 квітня 2018 р. у приміщенні Національного центру ділового та культурного співробітництва «Український дім» відбулися щорічна Міжнародна спеціалізована виставка «Освіта та кар’єра–2018», виставка закордонних навчальних закладів «Освіта за кордоном» та виставка «Навчання у Польщі», організатором яких виступило ТОВ «Знання» України за підтримки МОН України та НАПН України.
Серед провідних українських і закордонних навчальних закладів був представлений Національний авіаційний університет.
До учасників та відвідувачів звернулися президент НАПН України, академік В. Кремень, в. о. директора ДНУ «Інститут модернізації освіти» О. Спірін, голова правління ТОВ «Знання» України В. Кушерець, а також представники посольств та консульств Чехії, Польщі, Румунії, Угорщини, Мальти, Словаччини, США, Німеччини та Литви.
В урочистому відкритті освітянських виставок, а також в огляді виставкових павільйонів, роботі круглого столу із представниками АПН України, закордонних ВНЗ, посольств та консульств узяв участь ректор Національного авіаційного університету В. Ісаєнко.
Широкомасштабна освітянська подія була обговорена за круглим столом, де розглядалися нагальні питання: молодіжних проектів, програм обміну студентами, вивчення досвіду співпраці з європейськими країнами у галузі освіти і працевлаштування молоді, наукова діяльність, подальшого розвитку системи вищої освіти, міжнародного співробітництва та впровадження сучасних інноваційних технологій.
За результатами рейтингового виставкового конкурсу НАУ був представлений до нагородження Гран-Прі з врученням відповідного диплому за конкурсну роботу «Науково-дослідна діяльність навчального закладу», а також отримав Диплом категорії «Лідер наукової та науково-технічної діяльності». До нагородження також були представлені відокремлені структурні підрозділи університету: Криворізький коледж (за розвиток студентського самоврядування), Коледж комп’ютерних технологій та економіки (за впровадження ІТ-технологій), Коледж інформаційних технологій та землевпорядкування (за профорієнтаційну роботу серед молоді).
Консультували старшокласників, студентів та їхніх батьків представники університету: ННІ Неперервної освіти, НН Гуманітарного інституту, Приймальної комісії, кафедри військової підготовки, Науково-технічної бібліотеки, Коледжу інформаційних технологій та землевпорядкування, Коледжу комп’ютерних технологій та економіки, редакційно-видавничого відділу. Відвідувачі отримали вичерпну інформацію про університет, його діяльність та структурні підрозділи.
Під час відвідування павільйону В. Ісаєнко підкреслив щорічне зростання авторитету університету, що підтверджено вітчизняними рейтингами ВНЗ, та окреслив основні стратегічні напрямки його подальшого розвитку.
Освітянські виставки такого рівня дають можливість закладам освіти презентувати найвагоміші наукові, освітні, міжнародні, творчі надбання, інноваційні проекти та педагогічні новації, знайомити громадськість з передовим досвідом, науковими здобутками та авторськими проектами, а старшокласникам та випускникам‑2018 загальноосвітніх навчальних закладів, абітурієнтам такі експозиції допомагають визначити шляхи здобуття вищої освіти.
Тож вітаємо колектив університету з почесними нагородами та визнанням в освітянській спільноті!