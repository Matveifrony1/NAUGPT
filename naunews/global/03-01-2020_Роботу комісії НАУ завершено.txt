Заголовок: Роботу комісії НАУ завершено
Дата: 03/01/2020
URL: https://nau.edu.ua/ua/news/1/12/robotu-komisii-nau-zaversheno.html
==================================================

Відбулось засідання робочої комісії з встановлення обставин виникнення  займання у гуртожитку № 8 Студмістечка НАУ за участі ректора Володимира Ісаєнка, першого проректора Валерія Козловського, проректора з навчальної роботи Артура Гудманяна, проректора  з економіки та господарської роботи Рози Вінецької та студентів, які виявили бажання  бути присутніми.
Члени комісії підписали Акт про результати службового розслідування. Комісія дійшла до висновків, що найбільш ймовірною причиною займання є  потрапляння через наскрізний отвір другого поверху недопалків або іншого джерела відкритого вогню на стелю підсобного приміщення першого поверху.
Комісія рекомендувала за недбале та неналежне виконання посадових обов’язків, що могли спричинити тяжкі наслідки життю та здоров’ю мешканців гуртожитку, застосувати до посадових осіб університету заходи дисциплінарного стягнення.
Також рекомендовано забезпечити гуртожитки необхідною кількістю вогнегасників і засобів сповіщення про виникнення пожежі або інших надзвичайних ситуацій та привести у відповідність евакуаційні виходи. Начальнику служби пожежної безпеки НАУ доручено підготувати зведені пропозиції щодо потреб закупівлі необхідного обладнання для забезпечення пожежної безпеки та включення їх до плану закупівель університету на 2020 рік.
Члени комісії та представники адміністрації університету висловили свою підтримку усім ініціативам студентів, які будуть спрямовані на підвищення рівня пожежної безпеки та комфорту проживання у гуртожитках, включно з оголошенням Студмістечка НАУ зоною вільною від паління.
Проректори Роза Вінецька та Оксана Вовк, начальник служби пожежної безпеки Андрій Ігнатко, головний механік Сергій Єрін, головний енергетик Юрій Малиш та заступник директора Студмістечка Олег Безносюк зобов’язані до 8 січня 2020 року надати письмові пояснення ректору щодо інциденту у гуртожитку.
Затверджуючи Акт, ректор Володимир Ісаєнко, висловив впевненість, що «результатом роботи комісії стануть конкретні заходи з посилення пожежної безпеки в університеті, які унеможливлять подібні випадки у майбутньому».