Заголовок: У НАУ відбулася зустріч з представником Уповноваженого Верховної Ради України з прав людини
Дата: 09/12/2021
URL: https://nau.edu.ua/ua/news/2021/12/u-nau-vidbulasya-zustrich-z-predstavnikom-upovnovazhenogo-verhovnoi-radi-ukraini-z-prav-lyudini.html
==================================================

8 грудня, з нагоди відзначення Всеукраїнського тижня права, відбулася зустріч студентів та науково-педагогічних працівників Юридичного факультету (ЮФ) Національного авіаційного університету з представником Уповноваженого Верховної Ради України з прав людини, членом Ради роботодавців факультету Оленою Степаненко.
Відкриваючи захід, декан ЮФ НАУ Ірина Сопілко привітала його учасників та подякувала Офісу Уповноваженого Верховної Ради України з прав людини за співробітництво. Також декан зазначила, що, у рамках підписаного Меморандуму про співпрацю, на Юридичному факультеті розпочинає роботу Інформаційно-просвітницький центр, метою діяльності якого є проведення правопросвітницької роботи серед молоді.
Представник Уповноваженого з соціальних та економічних прав Олена Степаненко розповіла учасникам зустрічі про роботу інституту омбудсмана, основним завданням якого є здійснення парламентського контролю за додержанням конституційних прав і свобод людини та громадянина.
В ході зустрічі було розкрито питання специфіки діяльності секретаріату, порядку подання звернень та механізм їх розгляду Уповноваженим Верховної Ради України з прав людини тощо.
«За одинадцять місяців роботи Офісу Уповноваженого Верховної Ради України з прав людини до нас надійшло 61 тис. звернень від громадян України про порушення їх конституційних прав, за минулий рік – 48 тис. Збільшення кількості звернень свідчить про довіру громадськості до нас, проте, негативним моментом є те, що дана цифра є показником порушень прав громадян з боку органів судової гілки влади, органів місцевого самоврядування, закладів освіти, охорони здоров’я, роботодавців тощо», зауважила пані Степаненко.
Наприкінці зустрічі представник Уповноваженого з соціальних та економічних прав запросила науково-педагогічних працівників факультету до участі у законотворчій діяльності, з метою приведення законодавства України про права і свободи людини і громадянина у відповідність з Конституцією України, міжнародними стандартами у цій галузі, а студентів до проходження виробничої практики на базі Секретаріату Уповноваженого.