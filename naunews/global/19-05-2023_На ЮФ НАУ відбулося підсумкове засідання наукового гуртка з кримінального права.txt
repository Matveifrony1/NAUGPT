Заголовок: На ЮФ НАУ відбулося підсумкове засідання наукового гуртка з кримінального права
Дата: 19/05/2023
URL: https://nau.edu.ua/ua/news/2023/5/na-yuf-nau-vidbulosya-pidsumkove-zasidannya-naukovogo-gurtka-z-kriminalnogo-prava.html
==================================================

18 травня 2023 року відбулося підсумкове засідання наукового гуртка з кримінального права, у якому взяли участь викладачі Юридичного факультету та здобувачі вищої освіти спеціальності 081 «Право» та 262 «Правоохоронна діяльність».
Модератором засідання виступила доцент кафедри кримінального права і процесу Тетяна Лисько.
Підбиваючи підсумки роботи гуртка виступили науково-педагогічні працівники кафедри кримінального права і процесу. Так, завідувач кафедри Софія Лихова зазначила, що робота наукового гуртка є важливим етапом формування наукового потенціалу здобувачів вищої освіти та побажала плідної роботи у наступному навчальному році. «Зацікавленість студентів тією чи іншою темою наукових досліджень дозволяє внести пропозиції щодо формування переліку дисциплін вибіркового компонента освітньо-професійної програми. Це є проявом студено центристського навчання, відповідає пріоритетам ЗВО», зауважила професор кафедри Оксана Панова.
Доцент кафедри Ірина Літвінова вказала, що робота наукового гуртка об’єднує студентів різних курсів та спеціальностей, заохочує до наукової роботи, а асистент кафедри Діана Майстро звернула увагу присутніх на те, що підготовка здобувача вищої освіти спеціальності 081 «Право» та 262 «Правоохоронна діяльність» нерозривно пов’язана із науковою діяльністю, яка дозволяє сформувати та розвинути як загальні, так і спеціальні фахові компетентності.
Науковий керівник гуртка Тетяна Лисько доповіла про результати роботи наукового гуртка протягом 2022-2023 навчального року, вказавши на теми, які розглянуті на його засіданнях та, які з них виявились найбільш актуальними. Особливу увагу викладач привернула до важливості проведення таких наукових заходів надалі, оскільки вони допомагають виявити науковий потенціал студентів та дають розвиток їх науковим дослідженням.
За результатами роботи наукового гуртка було відзначено здобувачів вищої освіти, які брали найбільш активну участь у його засіданнях. Так, у рубриці «Найґрунтовніша доповідь» переможцем визнана доповідь здобувачки вищої освіти другого (магістерського) рівня освіти спеціальності 262 «Правоохоронна діяльність» Юлії Дьякової на тему «Кримінальна відповідальність за випуск в експлуатацію технічно несправних транспортних засобів або інше порушення їх експлуатації (ст. 287 КК України)».
У рубриці «Найактивніший учасник» перемогла здобувачка вищої освіти першого (бакалаврського) рівня освіти спеціальності 262 «Правоохоронна діяльність» Софія Макознак за найбільшу кількість зроблених доповідей на засіданні гуртка та активну участь у його роботі.
У рубриці «Найкращий організатор» переможцем стала здобувачка вищої освіти першого (бакалаврського) рівня освіти спеціальності 081 «Право» Каріна Тищенко.
Для стимулювання та заохочення подальшої наукової діяльності переможці отримали подарунки – навчальні посібники «Кримінальне право України» та «Вступ до спеціальності 262 «Правоохоронна діяльність», авторами яких є викладачі кафедри кримінального права та процесу Юридичного факультету.
Учасники наукового гуртка мають наукові публікації – статті у фахових виданнях категорії Б та публікації тез доповідей у збірниках тез міжнародних наукових конференцій.
Науковим керівником запропонована тематика засідань наукового гуртка на 2023-2024 навчальний рік, яку підтримали одноголосно учасники та запропонували доповнити даний перелік і розглянути тему «Новели кримінального закону» на початку навчального року.
У підсумку, здобувачі вищої освіти зазначили, що проведення наукового гуртка з кримінального права стимулює наукову діяльність та дозволяє апробувати результати наукових їх досліджень.