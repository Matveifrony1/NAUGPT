Заголовок: Розширене засідання ректорату НАУ
Дата: 07/09/2020
URL: https://nau.edu.ua/ua/news/2020/veresen/rozshirene-zasidannya-rektoratu-nau.html
==================================================

Сьогодні в університеті відбулось перше у цьому навчальному році розширене засідання ректорату за участю директорів інститутів, деканів факультетів та керівників структурних підрозділів.
Ректор Володимир Ісаєнко привітав університетську спільноту з початком нового навчального року та висловив впевненість, що «онлайн-формат занять, у зв’язку з пандемією COVID-19,  не вплине на якість навчання у нашому університеті».
Проректор з  економіки та господарської роботи Роза Вінецька доповіла про стан матеріально-технічної бази університету та хід ремонтних робіт. Вона, зокрема, зазначила, що проведено роботи в приміщеннях навчальних корпусів університету та гуртожитках, облаштовано ізолятори у гуртожитках Студентського містечка. Ключовою темою обговорення цього питання, стало виконання ремонтних робіт на кафедрі військової підготовки НАУ.
Проректор з навчальної роботи Артур Гудманян проінформував про  поточні результати вступної кампанії 2020 року. Відповідальний секретар Приймальної комісії Кирило Ніколаєв відзначив, що на денну форму навчання за державним замовленням ОС «Бакалавр» зараховано 1132 вступники, на заочну форму навчання - 30. На основі диплому молодшого спеціаліста за денною формою навчання подано 120 оригіналів документів, за заочною формою навчання - 22. Подано оригіналів документів вступників на ОС "Магістр" на основі ОС «Бакалавр» за денною формою навчання 965, за заочною формою навчання - 180.
Проректор з гуманітарної політики та інновацій Оксана Вовк та начальник відділу по роботі зі студентами Олексій Клочківський доповіли про початок поселення першого курсу до гуртожитків Студентського містечка НАУ  та запропонували можливі варіанти посвяти першокурсників з урахуванням усіх протиепідемічних   заходів.
Проректор з наукової роботи Володимир Харченко розповів про  підготовку до IX Всесвітнього конгресу «Авіація в XXI столітті», що відбудеться 22-24 вересня 2020 року. Він зазначив, що конгрес проходитиме в онлайн-форматі на платформі  Zoom.