Заголовок: Книги викладачів гуманітарного – на Book Forum Lviv
Дата: 27/09/2018
URL: https://nau.edu.ua/ua/news/1/9/knigi-vikladachiv-gumanitarnogo-–-na-book-forum-lviv.html
==================================================

19-23 вересня 2018 року у Львові відбувся 25-й Book Forum Lviv, також відомий як Форум видавців у Львові – найбільший український книжковий ярмарок та один з найбільш масових заходів подібного типу в Східній Європі.
Упродовж 5 днів можна було відвідати 1000 культурних та освітніх заходів, поспілкуватися з авторами і придбати книжки. Весь Львів традиційно перетворився на величезну книгарню, що вражає асортиментом та якістю української друкованої продукції.
Цього року два українських видавництва представили на Форумі навчальні видання викладачів кафедри англійської філології і перекладу Навчально-наукового гуманітарного інституту НАУ. Відвідувачі виставкового кіоску видавництва «Арій» мали можливість познайомитись з словниками-довідниками «Пунктуація англійської мови», «Ділові переговори англійською мовою» та навчальним посібником «Англомовні країни світу. Країнознавство» доцента кафедри Головні А.В.
Серед книжкової продукції видавництва «Нова книга» була представлена серія навчальних посібників для навчання філологічного аналізу англомовної художньої літератури завідувача кафедри НН ГМІ Сидоренка С.І. та двотомник «Практична граматика англійської мови для студентів спеціальності «Переклад» авторського колективу кафедри за загальною редакцією професора Гудманяна А.Г., який цього року побачив світ у своєму другому виданні.
Зазначена навчальна література вже випробувана багатьма навчальними закладами України, які використовують книги наших авторів в навчальному процесі, і отримала чисельні позитивні відгуки.