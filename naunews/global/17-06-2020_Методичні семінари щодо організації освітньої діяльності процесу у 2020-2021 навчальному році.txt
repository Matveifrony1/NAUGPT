Заголовок: Методичні семінари щодо організації освітньої діяльності процесу у 2020-2021 навчальному році
Дата: 17/06/2020
URL: https://nau.edu.ua/ua/news/2020/cherven/metodichni-seminari-shchodo-organizatsii-osvitnoi-diyalnosti-protsesu-u-2020-2021-navchalnomu-rotsi.html
==================================================

В університеті проходять методичні семінари щодо змісту підготовки та організації освітнього процесу в 2020-2021 навчальному році, організовані Департаментом організації освітньої діяльності та Департаментом забезпечення якості освіти.
Основні питання семінарів: внесення змін до освітніх програм та нові редакції освітніх програм, розробка навчальних планів; реалізація права здобувачів вищої освіти на формування індивідуальної освітньої траєкторії.
Зустрічі відбулися з керівниками навчальних структурних підрозділів та гарантами освітніх програм Аерокосмічного факультету, Факультету економіки та бізнес-адміністрування, Факультету аеронавігації, електроніки та телекомунікації, Факультету транспорту, менеджменту і логістики, Факультету екологічної безпеки, інженерії та технологій.
Обговорювались питання, що стосуються нової концепції освіти НАУ відповідно до нових законів у сфері освіти, Національної стратегії сталого розвитку України, нормативної документації Національного агентства із забезпечення якості вищої освіти та стратегії розвитку Університету.
Керівники структурних підрозділів департаментів НАУ провели роз’яснювальну роботу щодо виконання положення про освітні програми та методичних рекомендацій з розробки навчальних планів на 2020-2021 навчальний рік.
Серед основних питань, запропонованих до обговорення з науково-педагогічними працівниками: формування каталогів вільного вибору навчальних дисциплін здобувачами вищої освіти, узгодженість кредитів дисциплін вільного вибору з навчальними планами, механізми реалізації введення спеціалізації в освітні програми, кількість заявлених тижнів у навчальних планах при проходженні практик, обґрунтованість введення у навчальні плани освітніх програм пропедевтичної практики. Також запропоновано розглянути механізм залучення зовнішніх стейкхолдерів (роботодавців) до освітнього процесу (складання трудових угод, погодинна оплата тощо) та ідеологію введення у навчальні плани наскрізного міждисциплінарного курсового проєкту (за яким науково-педагогічним працівником закріплюється навчальне навантаження).
Враховуючи численні звернення науково-педагогічних працівників, 18 червня о 14:00 відбудеться зустріч з проректором з навчальної роботи Артуром Гудманяном, проректором з наукової роботи Володимиром Харченком, директором департаменту забезпечення якості освіти Оксаною Білоус та керівниками структурних підрозділів департаментів. На цій зустрічі можна буде отримати відповіді на питання щодо підготовки проєктів освітніх програм у новій редакції. Доєднатися до зустрічі можна тільки через корпоративну електронну пошту університету за
посиланням
.