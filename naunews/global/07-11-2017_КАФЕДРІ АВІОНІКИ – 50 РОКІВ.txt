Заголовок: КАФЕДРІ АВІОНІКИ – 50 РОКІВ
Дата: 07/11/2017
URL: https://nau.edu.ua/ua/news/2017/11/kafedri-avioniki-–-50-rokiv.html
==================================================

1 листопада 1967 року на електротехнічному факультеті Київського інституту інженерів цивільної авіації була створена кафедра технічної експлуатації електро-приладового обладнання літальних апаратів (з 1990 року - технічної експлуатації авіаційних електрифікованих і пілотажно-навігаційних комплексів повітряних суден, з 2000 року - авіоніки). Виконуючим обов'язки завідувача кафедри було призначено кандидата технічних наук, доцента Юрія Величка.
З травня 1968 року кафедру очолив доктор технічних наук, професор Віктор Денисов, відомий фахівець у галузі експлуатації авіаційного обладнання літальних апаратів, який брав безпосередню участь у підготовці до запуску перших радянських космонавтів.
Цього ж року при кафедрі розпочалася підготовка фахівців вищої кваліфікації, за цей час кандидатські дисертації захистили понад 40 осіб, докторські – 3.
З квітня 1990 року по червень 2017 року кафедру очолював учень професора В. Денисова - професор Андрій Скрипець, а з липня 2017 року – доктор технічних наук, с.н.с. Світлана Павлова.
Істотний внесок у розвиток кафедри зробили професори В. Денисов, А. Скрипець, В. Землянський, Є. Парняков, В. Павлов, доценти В. Коронін, Г. Мозжухін, О. Терьошкін, М. Яшкір, В. Козарук, Ю. Нехорошев, В. Грібов, В. Хімін, В. Краснов, В. Романенко, Ю. Грищенко, О. Варченко та ін. За останні 15 років на кафедру  прийшли працювати професор В. Тронько, доценти В. Рогожин, В. Лужбін, В. Бєлінський, Ю. Грищенко та ряд інших працівників.
За 50 років кафедра підготувала понад 8 тисяч фахівців (бакалаврів, спеціалістів та магістрів), які на високому професійному рівні працюють на інженерних і керівних посадах підприємств цивільної авіації та інших галузей України, в конструкторських бюро, літають у складі екіпажів сучасних повітряних суден, захистили докторські та кандидатські дисертації. Сотні випускників-іноземців працюють на провідних посадах в авіакомпаніях багатьох країн Європи, Азії, Африки та Латинської Америки.
Нині кафедра є випусковою з підготовки фахівців за освітніми ступенями «Бакалавр» і «Магістр» за спеціальністю 173 «Авіоніка» та спеціалізацією «Комплекси пілотажно-навігаційного обладнання».
На кафедрі запроваджено англомовний проект, який допомагає  студентам, крім опанування спеціальності, отримати ґрунтовні знання англійської мови та працювати з технічною документацією в оригіналі, що є однією з первинних вимог до фахівців з експлуатації повітряних суден згідно з PART-66.
Науково-педагогічними працівниками видано понад 300 навчальних та навчально-методичних праць, понад 50 навчальних посібників та ін.
Кафедра має тісні творчі зв’язки з підприємствами цивільної авіації (ДП «Завод № 410 ЦА», авіакомпанія «Міжнародні авіалінії України» тощо), організаціями авіаційної промисловості (ДП «Антонов» тощо), вищими навчальними закладами (Національний транспортний університет, Національний аерокосмічний університет «ХАІ» тощо).