Заголовок: НАУ відвідав журналіст катарського телеканалу «ALARABY TV»: висвітлення подій в галузі вищої освіти України
Дата: 04/12/2023
URL: https://nau.edu.ua/ua/news/2023/12/nau-vidvidav-zhurnalist-katarskogo-telekanalu-alaraby-tv-visvitlennya-podiy-v-galuzi-vishchoi-osviti-ukraini.html
==================================================

Національний авіаційний університет відвідав Мухаммад Зауї – журналіст та кореспондент «ALARABY TV» в Україні, який за останні два роки висвітлював безліч знакових подій (культурних, соціальних, військових) з Києва, Донбасу, Одеси, Херсона, Харкова та інших українських міст.
Мухаммад Зауї зустрівся з виконуючим обов’язки ректора Володимиром Шульгою та взяв у нього інтерв’ю, під час якого обговорили виклики, що постали перед університетом з початку повномасштабного вторгнення, також поспілкувалися про майбутнє – перспективи розвитку університету, амбітні плани.
Зокрема, Володимир Шульга відзначив, що на початку війни науково-педагогічний колектив зміг оперативно перебудувати навчальний процес, і вже з квітня 2022 року навчання студентів відбувалося в онлайн-режимі на регулярній основі, а з вересня 2023 року – на змішаній основі. Він також наголосив, що в умовах війни університет розширив освітні можливості для своїх студентів за допомогою зарубіжних партнерів. Завдяки співробітництву НАУ з Чеським технічним університетом було запроваджено проєкт спільної підготовки наших студентів-пілотів у Чехії.
Журналіст також завітав на Факультет міжнародних відносин, щоб зробити сюжет про організацію навчального процесу в умовах повномасштабного вторгнення. Він зустрівся з деканом факультету Юрієм Волошиним, взяв інтерв’ю арабською мовою у студента
Даніеля Жабра, а також поспілкувався зі студентами англомовних проєктів та
викладачами факультету.
ALARABY TV — катарський міжнародний телеканал, який веде мовлення арабською мовою. Телеканал висвітлює події в Україні з самого початку російського вторгнення та відкриває можливість українцям донести свою точку зору на політичні та військові події, що відбуваються в Україні арабському світу.