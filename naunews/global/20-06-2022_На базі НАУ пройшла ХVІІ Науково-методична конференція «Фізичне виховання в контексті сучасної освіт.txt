Заголовок: На базі НАУ пройшла ХVІІ Науково-методична конференція «Фізичне виховання в контексті сучасної освіти»
Дата: 20/06/2022
URL: https://nau.edu.ua/ua/news/2022/6/na-bazi-nau-proyshla-hvii-naukovo-metodichna-konferentsiya-fizichne-vihovannya-v-konteksti-suchasnoi-osviti.html
==================================================

16-17 червня у Національному авіаційному університеті відбулась ХVІІ науково-методична конференція «Фізичне виховання в контексті сучасної освіти».
Організаторами конференції виступили:
- кафедра фізичного виховання та спортивної підготовки Факультету лінгвістики та соціальних комунікацій (ФЛСК) НАУ;
- Національний технічний університет України «Київський політехнічний інститут імені Ігоря Сікорського»;
- Міжрегіональна академія управління персоналом;
- Львівський державний університет фізичної культури імені Івана Боберського.
Учасниками заходу стали понад 117 осіб, серед яких доктори та кандидати наук, майстри спорту України, майстри спорту України міжнародного класу, Заслужені майстри спорту України, олімпійські чемпіони та Заслужені тренери України.
На початку конференції до гостей звернулась проректор з гуманітарної політики та інновацій НАУ Світлана Тімкіна, яка передала вітальні слова від ректора НАУ Максима Луцького.
На заході були присутні:
- заступник голови Комітету з фізичного виховання та спорту Міністерства освіти і науки України Андрій Боляк;
- віцепрезидент Київської шахової федерації, завідувач кафедри фізичного виховання МАУП Іван Захарчук;
- декан ФЛСК НАУ Наталія Ладогубець;
- заступник декана з наукової та міжнародної діяльності факультету Анжеліка Кокарєва;
- завідувач кафедр фізичного виховання та спортивної підготовки ФЛСК НАУ Іван Вржеснєвський.
Крім того, були зачитані вітання до учасників конференції від голови Комітету з фізичного виховання та спорту Міністерства освіти і науки України Вадима Стеценка, Народного депутата України, олімпійського чемпіона Токіо-2020 Жана Беленюка та президента Олімпійської академії України, віцепрезидента Національного олімпійського комітету України Марії Булатової.
Основними темами доповідей учасників конференції стали науково-методичні та організаційні основи фізичного виховання у непрофільних закладах вищої освіти (пріоритети, перспективи, проблеми організації та методики викладання); фізичне виховання студентів спеціальних медичних груп у сучасному контексті (оздоровчий вплив фізичного виховання); проблеми оздоровчої та спортивної підготовки у період війни; ідентифікація педагогіки рухової активності; інтелектуальні і мистецькі види спорту в умовах сучасної ситуації у світі та гуманістичні ідеали та цінності олімпізму, олімпійська освіта в сучасному суспільстві (з питань історії, філософії, психології, соціології, етики, естетики, екології).
Жваву дискусію викликали виступи начальника Луганського обласного відділення (філії) Комітету з фізичного виховання та спорту МОН, голови Луганського обласного відділення Національного олімпійського комітету України Віктора Острєцова та Олександра Дубового, директора Навчально-наукового інституту фізичного виховання та спорту Луганського національного університету імені Тараса Шевченка, а також Ігоря Куришко, кандидата педагогічних наук, викладача кафедри фізичного виховання МАУП та учасника територіальної оборони Київської області.
Наприкінці конференції подяками та грамотами були відзначені керівники кафедр і викладачі вищих навчальних закладів за особисті вагомі внески у розвиток фізичного виховання, спорту й олімпійського руху серед учнівської та студентської молоді України в умовах воєнного стану.
Київське міське відділення КФВС МОН висловило слова вдячності організаторам за запрошення на конференцію.