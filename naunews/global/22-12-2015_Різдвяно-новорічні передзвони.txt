Заголовок: Різдвяно-новорічні передзвони
Дата: 22/12/2015
URL: https://nau.edu.ua/ua/news/2015/12/rizdvyano-novorichni-peredzvoni.html
==================================================

Наближається час новорічної доброї казки та різдвяних святвечорів. Упродовж трьох тижнів ми будемо насолоджуватися магією Нового року, Різдва, Щедрого вечора, Василевого дня та Водохреща.
17 грудня 2015 року колектив Науково-технічної бібліотеки НАУ організував і провів за давніми українськими традиціями святкове дійство «Різдвяно-новорічні передзвони».
Директор бібліотеки Вікторія Вахнован, заступники директора НТБ Олена Шкурко та Олексій Іванкевич привітали колектив зі святами, що наближаються.
Про різні цікавинки українського зимового календарного циклу розповіла завідувач сектору НТБ Оксана Лазаренко. З Новорічними святами пов’язано багато вірувань. Наші пращури виробили чимало національних обрядодій. Найпоетичнішими були колядування  6 та 7 січня, що переходили у щедрування 13 січня й засівання житом на Василя 14 січня. Дуже цікавою була розповідь з музичним супроводом про долю української народної пісні в обробці Миколи Леонтовича «Щедрик», яку знає весь світ, як різдвяну пісню «Колядка дзвонів».
Новорічною красою був оповитий кожний куточок читальної зали бібліотеки. Провідний бібліограф НТБ Тетяна Гончаренко познайомила колектив з композиціями, зробленими до свята співробітниками НТБ. Це: «Новорічна іграшка мого дитинства», «Парад ялинок», «Раритетний Дід Мороз».
До грудневих та різдвяно-новорічних свят у читальній залі гуманітарної літератури (III поверх бібліотеки) організована книжково-ілюстративна виставка «Символ року – вінець». Експозиція стане у пригоді всім, хто цікавиться українською етнографією, народознавством та національною культурою.
Вступаючи у відлік часу Нового 2016 року, ми маємо можливість освятитися найкращими почуттями і побажаннями…
Миру і злагоди бажаємо Україні!
Нехай щастя прийде у кожну оселю!