Заголовок: У НАУ відбулась онлайн-зустріч з Надзвичайним і Повноважним Послом України в Туніській Республіці Володимиром Хоманцем
Дата: 09/11/2021
URL: https://nau.edu.ua/ua/news/2021/11/u-nau-vidbulas-onlayn-zustrich-z-nadzvichaynim-i-povnovazhnim-poslom-ukraini-v-tuniskiy-respublitsi-volodimirom-homantsem.html
==================================================

5 листопада, для спільноти Національного авіаційного університету відбулась онлайн-зустріч з Надзвичайним і Повноважним Послом України в Туніській Республіці, кандидатом економічних наук Володимиром Хоманцем.
Володимир Хоманець досвідчений дипломат, який в різні роки працював в Посольствах України в Ліванській Республіці, Сполучених штатах Америки і Великій Британії.
Декан Факультету міжнародних відносин (ФМВ) НАУ Юрій Волошин представив спікера студентам та викладачам, які взяли участь у зустрічі.
Володимир Хоманець розповів про культурні традиції, побут й особливості менталітету тунісців, їх ставлення до родини, а також ознайомив присутніх з пам’ятками історії.
В ході зустрічі, Володимир Анатолійович провів лекцію «Африка – стратегічно важливий об’єкт для наступальної моделі економічної дипломатії України». Він наголосив, що «економічна вигода – рушійна сила міжнародних взаємовідносин, зростання впливу бізнесу – інструмент просування національних інтересів у зовнішній політиці».
Крім того, Посол навів приклади економічної дипломатії з власного 25-річного досвіду, розповів про дипломатичні перемоги та іміджеві втрати, про роботу й основні пріоритети економічної складової діяльності посольства в Туніській Республіці.
Окрему увагу лектор приділив освітнім питанням. Було наголошено, що Туніс зацікавлений навчати своїх громадян в Україні, оскільки українська освіта є якісною, а наші університети складають гідну конкуренцію європейським закладам вищої освіти.
На завершення зустрічі, Володимир Хоманець відповів на запитання присутніх щодо початку кар’єри дипломата, перспектив міжнародних відносин України з Тунісом, економічного розвитку країн Африки та які зараз дипломатичні питання вирішує Посольство України в Тунісі.
Юрій Волошин подякував Послу за лекцію та висловив сподівання на можливу співпрацю Національного авіаційного університету з навчальними закладами Тунісу.