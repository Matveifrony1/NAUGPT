Заголовок: Студенти НН ЮІ - переможці конкурсу творчих робіт «7 кроків до покращення роботи прокурора» та «7 кроків прокурора назустріч суспільству»
Дата: 18/01/2018
URL: https://nau.edu.ua/ua/news/1/1/studenti-nn-yui-peremozhtsi-konkursu-tvorchih-robit-7-krokiv-do-pokrashchennya-roboti-prokurora-ta-7-krokiv-prokurora-nazustrich-suspilstvu.html
==================================================

28 грудня 2017 року у приміщенні прокуратури міста Києва відбулося нагородження переможців конкурсу творчих робіт «7 кроків до покращення роботи прокурора» та «7 кроків прокурора назустріч суспільству».
Під час відкриття заходу прокурор міста Києва Роман Говда зазначив, що для участі у конкурсі надійшло 46 робіт від студентів, які навчаються за спеціальністю 081 «Право».
«Проведення даного заходу є знаковою подією для органів прокуратури. Це  - перший крок для нашого спілкування зі студентами. Відбулась реформа прокуратури, ми відійшли від усталених практик стажування та дещо втратили зв’язки з юридичними вищими навчальними закладами і студентами. Саме для того, щоб відбувся контакт молодого покоління з прокуратурою, і проведено цей конкурс», - зазначив очільник прокуратури Києва.
За результатами конкурсу,  було обрано лише 17 найкращих робіт, серед яких і праці студентів Навчально-наукового юридичного інституту НАУ:  Ірини Кудри (група ПР-201), Віктора Кожевнікова (група ПР-502М), Тетяни Сіроченко (група ПР-603М).
Наприкінці урочистого заходу Роман Говда подякував студентам за цікаві ідеї та пропозиції з приводу покращення роботи прокуратури та нагородив переможців дипломами.