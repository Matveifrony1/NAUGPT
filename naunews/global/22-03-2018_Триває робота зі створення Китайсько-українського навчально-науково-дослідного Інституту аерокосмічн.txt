Заголовок: Триває робота зі створення Китайсько-українського навчально-науково-дослідного Інституту аерокосмічних технологій
Дата: 22/03/2018
URL: https://nau.edu.ua/ua/news/1/3/trivae-robota-zi-stvorennya-kitaysko-ukrainskogo-navchalno-naukovo-doslidnogo-institutu-aerokosmichnih-tehnologiy.html
==================================================

З 5 по 10 листопада 2017 року делегація НАУ у складі в.о. ректора НАУ Володимира Ісаєнка та заступника начальника відділу міжнародних зв’язків Дмитра Бугайка за запрошенням Місцевого органу влади відвідала місто Ханчжоу, Сяошань (КНР).
У ході візиту делегація взяла участь у  Zhejiang International Talent Exchangeand Project Cooperation Conference, у ході якого в.о. ректора виступив на Пленарному засіданні із презентацією «Інноваційна освіта і новітні технології у Національному авіаційному університеті», та зустрівся із губернатором провінції Чжецзян, міста Ханчжоу, Сяошань Юан Дзіа Дзюном і обговорив напрямки розвитку міжнародного науково-освітнього співробітництва між НАУ та Місцевим органом влади провінції Чжецзян, місто Ханчжоу, Сяошань.
Крім того, сторони підписали Меморандум про стратегічне співробітництво у галузі інноваційної діяльності між НАУ та Місцевим органом влади провінції Чжецзян, місто Ханчжоу, Сяошаньта і відпрацювали подальші кроки щодо підписання відповідного Договору та подальшого розвитку співробітництва. На принципах рівності і взаємовигідних переваг вони дійшли висновку про доцільність створення Китайсько-українського навчально-науково-дослідного Інституту аерокосмічних технологій, який забезпечить їм співробітництво у наступних напрямках:
-          підготовка висококваліфікованих кадрів;
-          впровадження проектів подвійних дипломів на базі НАУ та Навчально-науково-дослідного Інституту аерокосмічних технологій;
-          перепідготовка керівних кадрів авіаційної галузі на базі НАУ та Навчально-науково-дослідного Інституту аерокосмічних технологій;
-          стажування науковців та студентів на базі НАУ та Навчально-науково-дослідного Інституту аерокосмічних технологій;
-          спільна розробка та впровадження новітніх технологій та продукції на території Китаю, України та третіх країн за наступними напрямами: авіаційно – космічні технології, інформаційні технології, екобіотехнології, енергозберігаючі технології, матеріалознавство.
Меморандум почав втілюватися у життя уже 21 листопада 2017 року: саме тоді під час  візиту-відповіді у стінах НАУ була підписана Угода про співпрацю між НАУ та Місцевим органом влади провінції Чжецзян (місто Ханчжоу, Сяошан, КНР). Одним із пріоритетних  напрямів співпраці сторони визначили створення Китайсько-українського навчально-науково-дослідного Інституту аерокосмічних технологій.
Окрім того, були досягнуті домовленості щодо організації довгострокових науково-дослідних проектів, у рамках яких спільно будуть працювати групи фахівців і студентів з НАУ та Китаю, обміну вченими та студентами (студенти навчатимуться 2 роки в Китаї і 2 роки в Україні, після чого отримають диплом бакалавра), організації симпозіумів, конференцій, семінарів, взаємодопомоги в пошуку подальших наукових контактів та партнерів у Китаї та Україні.
У ході підписання угоди  в. о. ректора відзначив, що, якщо співробітництво виявиться успішним, то, за згодою сторін, після проведення відповідних переговорів будуть створені інноваційні і технологічні парки як в Китаї, так і в Україні. Реалізації цих амбітних планів також сприятиме те, що проекти Національного авіаційного університету, окреслені угодою, є частиною великого міжнародного проекту «Шовковий шлях».
Сьогодні сторони тісно співпрацюють по створенню Китайсько-українського навчально-науково-дослідного Інституту аерокосмічних технологій: проводяться попередні перемовини, закладаються основи науково-дослідних та науково-технічних проектів.
Розвиток міжнародних зв’язків є запорукою сталого розвитку університету. Створення спільних освітньо-наукових структур у різних країнах світу надає можливість виконання інноваційних проектів, розвитку наукових досліджень та формує потенціал особистого освітньо-наукового зростання викладачів, науковців, докторантів, аспірантів та студентів університету.