Заголовок: Розпочато співпрацю ФМВ НАУ з Інститутом міжнародних відносин і політичних наук Вільнюського університету
Дата: 04/09/2023
URL: https://nau.edu.ua/ua/news/2023/9/rozpochato-spivpratsyu-fmv-nau-z-institutom-mizhnarodnih-vidnosin-i-politichnih-nauk-vilnyuskogo-universitetu.html
==================================================

Декан Факультету міжнародних відносин НАУ Юрій Волошин провів робочу зустріч з директоркою Інституту міжнародних відносин і політичних наук Вільнюського університету Маргаритою Шешелгіте.
Юрій Волошин розповів про пріоритетні напрями освітньо-професійної діяльності факультету та розбудову співпраці з міжнародними партнерами. Директорка Інституту міжнародних відносин і політичних наук Вільнюського університету Маргарита Шешелгіте презентувала діяльність Інституту міжнародних відносин і політичних наук, що зосереджує свою навчальну діяльність у галузі гуманітарних та соціальних наук. Вона зауважила, що Інститут зацікавлений у співпраці з викладачами ФМВ НАУ задля підготовки студентів-міжнародників.
Сторони обговорили напрями співпраці щодо можливості отримання подвійних дипломів для спеціальностей «Політологія» й «Соціологія» за освітніми і науковими рівнями «бакалавр» та «магістр», підвищення кваліфікації викладачів та можливості стажування аспірантів ФМВ НАУ в Литві, залучення співробітників та студентів обох університетів до безпосередньої активної участі в індивідуальних, групових дослідженнях, та проведенні спільних наукових заходів.
За результатами зустрічі декан Юрій Волошин та директорка Маргарита Шешелгіте висловили свою зацікавленість та готовність до подальшої освітньої співпраці між Факультетом міжнародних відносин НАУ й Інститутом міжнародних відносин і політичних наук Вільнюського університету.
Сторони домовились про обмін освітніми програмами та навчальними планами спеціальностей «Політологія» та «Соціологія» для створення інтегрованої програми навчання студентів.