Заголовок: Керівник НАУ Рімвідас Хращевський про стадіон НАУ, припинення жахливої забудови та розвиток університету
Дата: 07/09/2015
URL: https://nau.edu.ua/ua/news/2015/9/kerivnik-nau-rimvidas-xrashhevskij-pro-stadion-nau.html
==================================================

04.09.2015 Рімвідас Хращевський відвідав спорткомплекс НАУ. Свої  враження керівник НАУ висловив буквально так: "Жах! 15 років (зі слів Пунди С., примітка) директор спорткомплексу на посаді, стадіону немає, все розвалюється... Для студентів і спортсменів не створено нічого, що є сучасним, доступним і комфортним для занять спортом і фізичною культурою...". В.о. ректора при цьому зазначив, що комерційні об'єкти з фітнес-напряму в НАУ взагалі не враховують інтересів студентів і працівників і не є комфортними з точки зору зручності по часу занять і розміру оплати послуг - і тому неприпустимо таке безвідповідальне ставлення до спортивної інфраструктури НАУ, людей і спорту з боку керівників цього напряму діяльності Університету.
Керівник НАУ також поспілкувався з працівниками, які розповіли, що гроші не виділяються. Погодились, що вкрай необхідно розробити програму щодо відродження стадіону та спортивного комплексу за найкращими сучасними стандартами.
Після виходу на стадіон і розмови з працівниками, Рімвідас Хращевський повідомив, що відбулась попередня розмова з всесвітньо відомим футболістом, динамівцем і гравцем збірної України Владиславом Ващуком. Його фонд разом із партнерами хочуть та готові інвестувати в проект з відродження стадіону та відповідної інфраструктури та відкрити у нас футбольну школу Владислава Ващука. Йдеться про спільне, комфортне для Університету та його вихованців використання інфраструктури НАУ.
При цьому стадіон буде належати виключно НАУ, земля, як і має бути, лише в постійному користуванні НАУ і з виключним дотриманням інтересів нашого Університету. Владислав виявився приємною людиною і справжнім футбольним ентузіастом. Треба об'єднувати зусилля. НАУ має стати спортивним осередком для багатьох видів спорту!
Рімвідас Хращевський сказав про те, що треба припинити нову хаотичну забудову та не будувати жахливих житлових споруд на території НАУ. Лише нові гуртожитки, навчальні корпуси та науково-виробничі лабораторії, а також об'єкти соціальної та спортивної інфраструктури! "І все це за попереднім опрацюванням та публічним обговоренням із громадою, тобто студентами та трудовим колективом!", - підкреслив професор Хращевський.