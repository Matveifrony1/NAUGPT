Заголовок: Стажування викладачів НН ІЕБ у Жешувському технологічному університеті
Дата: 02/11/2018
URL: https://nau.edu.ua/ua/news/1/11/stazhuvannya-vikladachiv-nn-ieb-u-zheshuvskomu-tehnologichnomu-universiteti.html
==================================================

22-26 жовтня співробітники кафедри екології НАУ доцент Валентина Гроза і доцент Сергій Шаманський у рамках програми Європейського Союзу ERASMUS+, що підтримує проекти співпраці, партнерства, а також мобільність у сфері освіти, проходили стажування в університеті Жешувська політехніка імені Ігнація Лукасевича (республіка Польща).
Університет у Жешуві є одним з провідних державних навчальних закладів Польщі, який засновано у 1951 році. Тут відбувається підготовка спеціалістів з охорони навколишнього середовища, інженерів для транспортної галузі, пілотів для цивільної авіації та інших. Загалом в університеті навчається більше 15 тис. студентів. Стажування проводилось на факультеті будівництва, інженерії навколишнього середовища та архітектури. У рамках стажування доцентом Грозою В. А. було прочитано ряд лекцій для студентів цього факультету. Крім того, представники НАУ ознайомилися з організацією навчального процесу в університеті, відвідали ряд навчальних та дослідницьких лабораторій, поспілкувалися з провідними викладачами.
Відбулися також зустрічі з проректором з міжнародної співпраці професором Грегором Осташем та деканом факультету будівництва, інженерії навколишнього середовища та архітектури, професором Петром Кошельником. Обговорювалися питання подальшої співпраці між університетами у освітній та науковій сферах.