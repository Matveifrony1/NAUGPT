Заголовок: Представник НАУ взяв участь у Всеукраїнському онлайн-проєкті «День з професором»
Дата: 30/11/2023
URL: https://nau.edu.ua/ua/news/2023/11/predstavnik-nau-vzyav-uchast-u-vseukrainskomu-onlayn-proekti-den-z-profesorom.html
==================================================

28 листопада 2023 року завідувач кафедри прикладної механіки та інженерії матеріалів Аерокосмічного факультету Оксана Мікосянчик взяла участь у Всеукраїнському онлайн-проєкті «День з професором», який проводиться за ініціативи Національного центру «Мала академія наук України» для учнів 7-11 класів.
В рамках даного проєкту була представлена лекція на тему «Перспективи застосування композиційних матеріалів в аерокосмічній, безпековій та оборонній промисловості».
Понад 50 учнів та вчителів онлайн-заходу активно долучились до ознайомлення з новітніми розробками українських вчених для блискавкозахисту у літаках, перспективами створення матеріалів, що ефективно захищають від куль з підвищеною пробивною спроможністю, можливістю розробки та виробництва захисних антипорізних виробів, перспективами створення матеріалів, здатних працювати в умовах сухого тертя. В ході лекції обговорили перспективи виробництва нових кріогенних паливних баків з композиційних матеріалів для сучасних космічних апаратів на Державному підприємстві «Конструкторське бюро "Південне"» та можливості виготовлення нових композитних лопатей для гелікоптерів на АТ "Мотор Січ". Також розглянуто питання щодо дефектів виробів з композиційних матеріалів на етапах виробництва та експлуатації та методів контролю їх якості.
Учасників зустрічі ознайомлено з науковими напрямками кафедри прикладної механіки та інженерії матеріалів, представлені наукові роботи здобувачів вищої освіти Аерокосмічного факультету НАУ.
Дякуємо Національному центру «Мала академія наук України» за можливість долучатися до цікавих проєктів.