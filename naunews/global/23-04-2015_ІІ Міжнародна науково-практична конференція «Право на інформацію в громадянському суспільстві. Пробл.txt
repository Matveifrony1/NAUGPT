Заголовок: ІІ Міжнародна науково-практична конференція «Право на інформацію в громадянському суспільстві. Проблеми інформаційної безпеки держави»
Дата: 23/04/2015
URL: https://nau.edu.ua/ua/news/2015/4/ii-mizhnarodna-naukovo-praktichna-konferencziya-pravo-na-informacziyu-v-gromadyansk.html
==================================================

22 квітня 2015 р. в Інституті міжнародних відносин НАУ відбулася ІІ Міжнародна науково-практична конференція «Право на інформацію в громадянському суспільстві. Проблеми інформаційної безпеки держави», яка щорічно проводиться на базі кафедри міжнародної інформації ІМВ НАУ.
З вітальним словом від керівництва університету звернулась проректор з науково-педагогічної та міжнародних зв’язків І. Зарубінська та окреслила основні аспекти міжнародної інформаційної безпеки.
Відкриваючи конференцію, завідувач кафедри – д.політ.н., проф. О. Соснін окреслив ключові тенденції міжнародної інформаційної безпеки, а також закликав науковців до плідної дискусії навколо проблематики визначення шляхів оптимізації захисту інформаційного простору України від деструктивних впливів.
Директор ІМВ А. Фоменко привітала учасників конференції та зазначила, що розробка стратегії національної інформаційної безпеки є надзвичайно актуальною для України, яка сьогодні прагне посісти гідне місце в новій системі міжнародних відносин, що формується.
У своєму виступі, перший заступник Державної служби спеціального зв’язку та захисту інформації України О. Корнейко представив Концепцію роботи Державної служби спеціального зв’язку та захисту інформації України в контексті сучасних викликів інформаційній безпеці. Водночас держслужбовець презентував стратегію кібернетичної безпеки України в умовах наростання інформаційних атак з боку провідних геополітичних гравців.  Під час роботи конференції відбулись плідні наукові дискусії проректора НАУ І.Зарубінської з приводу організації інформаційної безпеки використання Інтернет- ресурсів у структурними підрозділами університету.
Великий інтерес усіх присутніх викликав виступ посла з особливих доручень України І. Лоссовського, який окреслив проблематику інформаційних та гібридних війн як сучасних засобів досягнення геополітичних цілей. Також посол закцентував увагу на проблематиці викликів і загроз інформаційній та кібербезпеці України.
Проблемам інтегрального оцінювання рівня безпеки держави присвятив свою доповідь експерт з питань макроекономічного прогнозування та моделювання д.е.н., проф. Ю. Харізішвілі (м. Київ). На нових викликах і загрозах глобального світу, їх впливові на інформаційну безпеку України наголосив у своїй доповіді д.т.н., проф. В. Богданович (Національна академія СБ України, м. Київ). Базові стратегії політики НАТО у сфері інформаційної безпеки презентував у своїй доповіді к.політ.н., доц. О. Вонсович (ПрАТ Вищого навчального закладу «Київська гуманітарна академія» м. Київ). Жваву дискусію викликала доповідь, присвячена інформаційним ризикам України в глобалізованому просторі к.філос.н., доц. Є. Архипової (НТУУ «КПІ» м. Київ). Надзвичайно цікавою виявилася доповідь О.Берези, присвячена актуальним проблемам корупційних проявів в інформаційному суспільстві (Правова група «Домініон», м. Київ).
У дискусіях та обговореннях доповідей, оприлюднених під час конференції, активну участь прийняли викладачі та студенти ІМВ НАУ.
Базові положення доповідей, представлених учасниками конференції, а також рекомендації конференції будуть опубліковані у збірнику Матеріалів тез доповідей «Право на інформацію в громадянському суспільстві. Проблеми інформаційної безпеки держави», що готується оргкомітетом конференції до презентації в електронному форматі на сайті ІМВ (кафедра міжнародних інформації ІМВ НАУ).