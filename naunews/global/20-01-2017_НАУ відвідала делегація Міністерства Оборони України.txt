Заголовок: НАУ відвідала делегація Міністерства Оборони України
Дата: 20/01/2017
URL: https://nau.edu.ua/ua/news/2017/1/nau-vidvidala-delegatsiya-ministerstva-oboroni-ukraini.html
==================================================

19 січня Національний авіаційний університет приймав у себе представників Міністерства Оборони України. Зараз, коли ми вже третій рік живемо в умовах військового часу, особливо гостро стоять питання обороноздатності країни. Тому наукові та технологічні розробки, що можуть працювати на армію, знаходяться у зоні особливої уваги.
У цьому сенсі НАУ може похвалитися дуже великою кількістю новітніх технологій та винаходів. Так, унікальні безпілотні комплекси на базі університету створюють ще з 70-х років минулого століття. Нині на рахунку науковців науково-дослідної лабораторії безпілотних комплексів є кілька найсучасніших розробок, зокрема, безпілотні літальні апарати «Жайвір-М6», «Небесний патруль-М7», «Око М-10». Це апарати багатоцільового призначення, що можуть використовуватися як у мирних цілях, так і в умовах бойових дій.
Зацікавила делегацію Міністерства Оборони також і науково-дослідна лабораторія механіки матеріалів і конструкцій аерокосмічної техніки під керівництвом професора В. Астаніна. Нині композитні матеріали, що поєднують у собі низку унікальних властивостей, широко застосовуються в авіації. Учасники делегації на власні очі спостерігали процес створення композитних матеріалів.
"Нещодавно ми відвідали Слов’янський коледж Національного авіаційного університету, де готують спеціалістів з обслуговування авіатехніки, у тому числі, і безпілотних літальних апаратів, - пояснив в.о.ректора НАУ Володимир Ісаєнко. – У нас є розробки подвійного призначення, які можуть бути використані у військових цілях. Також НАУ готує пілотів у власних підрозділах у Кропивницькому, Кременчузі, Кривому Розі.
До речі, наприкінці травня ми очікуємо на візит президента Міжнародної організації цивільної авіації (ІСАО), який теж є нашим випускником».
Як розповів Володимир Ісаєнко, з метою розширення дослідницької бази в університеті створюється Технопарк, і у цьому НАУ допомагають благодійні фонди. А з Радою нацбезпеки та оборони університет поєднують давні тісні зв’язки. Перший заступник Секретаря РНБО О.Гладковський та президент компанії «Міжнародні авіалінії України» Юрій Мірошников є членами Наглядової ради університету, тож вони суттєво допомагають втілювати у життя нові проекти.
«Останні роки наш університет переживав непрості часи, - зазначив в.о.ректора Володимир Ісаєнко.- Тож те, що ми втратили, - маємо якнайшвидше відновити!”