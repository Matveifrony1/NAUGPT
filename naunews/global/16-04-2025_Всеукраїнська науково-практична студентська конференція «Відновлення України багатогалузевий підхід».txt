Заголовок: Всеукраїнська науково-практична студентська конференція «Відновлення України: багатогалузевий підхід» — платформа для діалогу та інновацій
Дата: 16/04/2025
URL: https://nau.edu.ua/ua/news/2025/4/vseukrainska-naukovo-praktichna-studentska-konferentsiya-vidnovlennya-ukraini-bagatogaluzeviy-pidhid-—-platforma-dlya-dialogu-ta-innovatsiy.html
==================================================

8 квітня 2025 року
на базі кафедри публічного управління та адміністрування Факультету економіки та бізнес-адміністрування Державного університету «Київський авіаційний інститут» відбулася
Всеукраїнська науково-практична студентська конференція
«Відновлення України: багатогалузевий підхід».
Захід об’єднав представників різних сфер: органів публічної влади, бізнесу, наукової спільноти, викладачів, здобувачів вищої освіти, аспірантів, докторантів та учнівську молодь. Конференція проходила у змішаному форматі — частина учасників зібралася у Науково-технічній бібліотеці університету (м. Київ), інші брали участь дистанційно через онлайн-платформу Google Meet.
З привітальними промовами виступили:
Алла Кожина,
докторка наук з державного управління, в.о. завідувача кафедри публічного управління та адміністрування;
Заріна Побережна,
докторка економічних наук, професорка, заступниця декана Факультету економіки та бізнес-адміністрування з наукової роботи;
Ігор Андріянов,
начальник відділу (центру) надання адміністративних послуг Печерської районної в місті Києві державної адміністрації, член ради роботодавців кафедри, аспірант за спеціальністю «Публічне управління та адміністрування».
Модераторкою конференції виступила
Ірина Грищенко,
докторка наук з державного управління, професорка кафедри публічного управління та адміністрування. Ключову організаційну роль відіграла
Людмила Горбата,
докторка філософії з публічного управління та адміністрування, доцентка кафедри, яка ініціювала та координувала проведення заходу.
Конференція стала платформою для обміну ідеями, презентації наукових досліджень та обговорення практичних підходів до післявоєнного відновлення країни.
Доповіді охоплювали
широкий спектр напрямків: економічний розвиток, публічне управління, екологічну сталість, соціальні питання, освітню трансформацію та інші критично важливі для майбутнього України сфери.
Акцент було зроблено на залученні молоді до процесів відбудови держави, важливості практичного впровадження наукових досліджень та міжгалузевій співпраці як каталізаторі системних змін.
Організатори висловлюють
щиру подяку всім учасникам цього наукового заходу,
зокрема учням та педагогам Коцюбинського ліцею №2 Коцюбинської селищної ради та ОЗО «Софіївсько-Борщагівський ліцей» Борщагівської селищної ради Бучанського району Київської області, а також здобувачам вищої освіти кафедри публічного управління та адміністрування. Такі ініціативи мають вирішальне значення для формування нової генерації молодих лідерів, готових взяти відповідальність за розбудову успішного майбутнього України.
Програма конференції завершилась
екскурсією до Музею історії та ангару Київського авіаційного інституту, де учасники мали змогу ознайомитися з історичною спадщиною та технічними досягненнями КАІ.