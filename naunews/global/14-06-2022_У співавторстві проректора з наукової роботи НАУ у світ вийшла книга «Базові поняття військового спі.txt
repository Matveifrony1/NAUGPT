Заголовок: У співавторстві проректора з наукової роботи НАУ у світ вийшла книга «Базові поняття військового співробітництва України з країнами НАТО»
Дата: 14/06/2022
URL: https://nau.edu.ua/ua/news/2022/6/u-spivavtorstvi-prorektora-z-naukovoi-roboti-nau-u-svit-viyshla-kniga-bazovi-ponyattya-viyskovogo-spivrobitnitstva-ukraini-z-krainami-nato.html
==================================================

Нещодавно, за сприяння Національного авіаційного університету було видано тлумачний українсько-англійський словник військових термінів «Базові поняття військового співробітництва України з країнами НАТО».
Авторами видання виступили:
- доктор наук з державного управління, професор, заслужений юрист України, проректора з наукової роботи НАУ Євген Романенко;
- кандидат політичних наук, генерал-майор, начальник Воєнно-дипломатичної академії імені Євгенія Березняка Павло Крисяк;
- Надзвичайний і Повноважний Посол України, доктор Дипломатичної академії імені Геннадія Удовенка при Міністерстві зовнішніх справ України Геннадій Надоленко.
Цей словник є першою публікацією з військової термінології таких галузей як оборона, політика, міжнародне право, право війни, національна військова структура, військова стратегія, концепція оборони та технологічної політики тощо. Словарні статті, що стосуються НАТО, містять найуживаніші терміни, які використовуються Альянсом, спираються на правові документи, доктрини та інші офіційні джерела визнаних міжнародних організацій (ООН, ЄС та ін.).
У своєму вступному слові до видання ректор НАУ Максим Луцький зазначив: «Видання словника є черговим кроком до систематизації, стандартизації та уніфікації українських військових термінів та понять. Слід зауважити, що не існує єдиного словника країн НАТО, який пропонував би загальне бачення військового співробітництва. Отже, це видання не лише надає переклад з української базових понять військового співробітництва з країнами НАТО, але й певним чином узагальнює їхній досвід».
Книга буде цікавою для здобувачів вищої освіти, аспірантів, ад’юнктів, працівників сфери освіти та державної влади, співробітників дипломатичного корпусу, а також широкому колу осіб, зацікавлених у модернізації та європейській інтеграції Збройних сил України.