Заголовок: Україна на Ле Бурже продемонструвала свої здобутки світовому ринку авіабудування
Дата: 27/06/2017
URL: https://nau.edu.ua/ua/news/2017/6/ukraina-na-le-burzhe-prodemonstruvala-svoi-zdobutki-svitovomu-rinku-aviabuduvannya.html
==================================================

В.о. ректора НАУ Володимир Ісаєнко разом з першим заступником Секретаря РНБО Олегом Гладковським, міністром оборони України Степаном Полтораком, генеральним директором Державного концерну «Укроборонпром» Романом Романовим, керівництвом ДП «Антонов» на чолі з президентом Олександром Коцюбою та студентами-переможцями конкурсу «Авіатор» відвідали 52-й міжнародний аерокосмічний салон Ле Бурже – 2017 в Парижі.
«Здобутки, які продемонструвала Україна на Ле Бурже-2017, свідчать про те, що вітчизняна авіація не поступається світовим зразкам і гідно конкурує на світовому ринку авіабудування. Нова розробка ДП «Антонов» - середньомагістральний вантажний літак АН-132Д під час демонстраційних польотів вразив учасників виставки своїми можливостями», - зазначив в.о. ректора НАУ Володимир Ісаєнко.
Це перший літак ДП «Антонов», створений без російських комплектуючих, є зразком міжнародної кооперації України та світових гігантів авіабудування. Ан-132Д – перший прототип перспективного багатоцільового транспортного АН-132, який створюється ДП «Антонов» спільно з партнерами Королівства Саудівської Аравії.
Окрім цього, ще 10 підприємств «Укроборонпрому» представили свою продукцію та проекти у Франції, йдеться на офіційному сайті компанії. Це ДП «Завод 410 цивільної авіації», ДП “Конотопський авіаремонтний завод «Авіакон», ДАХК «Артем”, ПАТ «НВО «Київський завод автоматики», ПАТ «Завод «Маяк», ДП «Миколаївський авіаремонтний завод «НАРП», ДП «Харківський машинобудівний завод «ФЕД», ДП «Запорізьке машинобудівне конструкторське бюро «Прогрес» імені академіка О. Г. Івченка», а також підприємства-спецекспортери ДК «Укрспецекспорт» та ДП ДГЗІФ мУкрінмаш».
На об’єднаному стенді було розміщено новітні розробки авіаційного кластеру «Укроборонпрому», ракетна техніка та інша продукція вітчизняного ОПК.
На цій, як і на всіх інших міжнародних виставках, ДК «Укроборонпром» ставить собі за мету залучити іноземних виробників до взаємовигідної співпраці та продемонструвати інвесторам перспективність українського оборонного комплексу.
«Вважаю надзвичайно важливим, що наші студенти змогли ознайомитися з новими розробками авіакосмічної галузі, побачити експозиції лідерів світового авіабудування, поспілкуватися з представниками відомих компаній, міжнародними фахівцями, експертами, побачити демонстраційні польоти, - наголосив Володимир Ісаєнко. - Під час виставки я мав багато важливих зустрічей і переговорів з представниками різних країн світу, що, впевнений, згодом відкриють і нові можливості для розвитку і міжнародних контактів нашого авіаційного університету».
У підсумку салон Ле Бурже приніс ДП «Антонов» нові масштабні контракти з однією з найбільших логістичних компаній Франції.
Довідка:
Ан-132D був створений у рекордно короткі терміни у світі сучасної авіації. У травні 2015 року було дано старт програмі, а 31 березня 2017 року він вже піднявся у небо. У літаку немає жодної деталі з Росії. При цьому «Укроборонпром» розгорнув міжнародну співпрацю із світовими гігантами авіабудування, серед яких партнери з США, Канади, Великобританії, Німеччини, Франції та інших країн – Honeywell, Pratt&Whitney Canada, Liebherr−Aerospace Toulouse SAS, Dowty Propellers.
Ан-132 призначений для польотів на близько- та середньомагістральних маршрутах, буде виконувати широкий спектр задач з перевезення вантажів, а також передбачає застосування різних конфігурацій вантажної кабіни. Літак матиме крейсерську швидкість до 500 км/год та максимальну висоту крейсерського польоту до 9000 м з максимальним корисним навантаженням до 9,2 т. У подальшому на базі Ан-132 буде створено ціле сімейство різних за призначенням літаків.
ДП «Антонов», що входить до складу ДК «Укроборонпром», майже щомісяця підписує нові авіаційні домовленості про співпрацю і нові проекти із західними партнерами. Про це заявила делегація Концерну на офіційній презентації Ан-132D на LE BOURGET 2017
«Український авіаційний сектор сьогодні володіє потужностями, що значно перевищують потреби як внутрішнього ринку, так і поточного експорту. Тому ми запрошуємо інвесторів до спільних проектів», – додали в «Укроборонпромі».