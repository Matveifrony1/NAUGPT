Заголовок: Зустріч студентів із головним архітектором проекту реконструкції ЦУМу Наталією Мілашевською та практикуючим архітектором Володимиром Гейком
Дата: 25/04/2018
URL: https://nau.edu.ua/ua/news/1/4/zustrich-studentiv-iz-golovnim-arhitektorom-proektu-rekonstruktsii-czumu-natalieyu-milashevskoyu-ta-praktikuyuchim-arhitektorom-volodimirom-geykom.html
==================================================

23 квітня в рамках Фестивалю «Архітектура, дизайн та будівництво», який проходить в Навчально-науковому інституті аеропортів відбулась лекція головного архітектора проекту реконструкції ЦУМу Наталії Мілашевської на тему «Особливості професійної практики архітектора» та зустріч із практикуючим архітектором Володимиром Гейко.
Слухачам, що заповнили виставкову залу, Наталія Мілашевська розповіла про особливості розробки проекту реконструкції ЦУМу, про труднощі та нюанси в ході його реалізації. Необхідною умовою було збереження історичного фасаду споруди, оскільки вона є пам'яткою архітектури. По суті це був проект нової споруди, в якій від колишньої був збережений лише фасад.
На розробку концепції універмагу витратили майже два роки, а для розробки світла, звуку і технічного рішення запросили спеціалістів із різних країн. Для збереження фасаду були використані масивні металеві конструкції. Таку технологію в Україні застосували вперше.
Н. Мілашевська відзначила, що, на превеликий жаль, нині Україні не розробляються проекти великих універмагів і торгівельних центрів, українські архітектори працюють спільно із закордонними.
Фахівець вважає, що важливою частиною майбутньої архітектури і дизайну є розвиток архітектора у своїй професії, і не слід обмежувати себе рамками лише в даній області.
Архітектор Володимир Гейко розповів студентам про свою практику у Таїланді та в ОАЕ (м. Дубаї), про особливості влаштування на роботу в закордонній фірмі, про використання інформаційного моделювання будівель  (ВІМ - Building Information Modeling), як засіб для тривимірного проектування будівельних об’єктів за допомогою програмних продуктів  Revit, AutoCAD тощо.
Зустріч пройшла у невимушеній атмосфері. Майбутні архітектори задавали багато професійних запитань та взяли активну участь в обговоренні.