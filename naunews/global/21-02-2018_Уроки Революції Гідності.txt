Заголовок: Уроки Революції Гідності
Дата: 21/02/2018
URL: https://nau.edu.ua/ua/news/1/2/uroki-revolyutsii-gidnosti.html
==================================================

У читальній залі науково-технічної бібліотеки НАУ відбувся захід з ушанування подвигу учасників Революції Гідності та увічнення пам’яті Героїв Небесної Сотні в якому взяли участь студенти інститутів екологічної безпеки, інформаційно-діагностичних систем та гуманітарного, викладачі, керівництво вишу.
Для українців 20 лютого назавжди стало пам’ятним днем – Днем Героїв Небесної Сотні. Нині ми згадуємо про всіх, хто впродовж останніх років віддав своє життя за волю і незалежність України. У розмові зі студентами проректор з навчальної та виховної роботи Тамара Іванова відзначила, що в чергову річницю кривавих подій на Майдані ми задумуємося на тим, як не допустити чогось подібного в майбутньому, як правильно скористатись власним гірким досвідом, щоб побудувати незалежну і процвітаючу державу.
«Ми маємо зробити все, щоб жодної кровинки більше в Україні не пролилося, ми маємо зробити все, щоб у майбутньому жодна людина не загинула, щоб ми боролися за краще майбутнє у творчих лабораторіях, а не на барикадах. Ті героїчні сторінки, які ми пережили – це трагедія українського народу, це трагедія нашої землі, це трагедія наших батьків, - звертаючись до студентів зазначила Тамара Іванова. - Сьогодні ви повинні серйозно подумати про те, яким має бути майбутнє України, що потрібно зробити, аби уникнути подібної трагедії не повторились в майбутньому».
Увазі учасників заходу було представлено документальну стрічку американсько-українського виробництва "Переломний момент: Війна за демократію в Україні". У відомому фільмі, випущеному до третіх роковин Революції Гідності, зібрано кіносвідчення політичних, кримінальних, військових злочинів та терактів на території України. Зокрема, трагічні кадри загибелі Сергія Нігояна, розстріли учасників Майдану, кінохроніка бойових дій на Дебальцівському плацдармі, унікальні кадри падіння збитого терористами малайзійського Boeing МН-17, отримані від жителів Грабова (нині окупована територія) та хроніка бойових дій в Іловайському котлі.