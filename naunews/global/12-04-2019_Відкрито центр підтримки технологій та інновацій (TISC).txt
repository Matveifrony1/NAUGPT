Заголовок: Відкрито центр підтримки технологій та інновацій (TISC)
Дата: 12/04/2019
URL: https://nau.edu.ua/ua/news/2019/4/vidkrito-tsentr-pidtrimki-tehnologiy-ta-innovatsiy-(tisc).html
==================================================

У Національному авіаційному університеті відбулося відкриття першого на базі закладів вищої освіти України Центру підтримки технологій та інновацій (Technology and Innovation Support Center - TISC).  Проект реалізовано в рамках політики Міністерства освіти і науки України у сфері інноваційної діяльності й трансферу технологій та Міністерства економічного розвитку і торгівлі України у сфері інтелектуальної власності. Розбудова мережі центрів підтримки технологій та інновацій в Україні координується Національним офісом інтелектуальної власності (HOIB) за сприяння Всесвітньої організації інтелектуальної власності.
Урочистий захід відкрив ректор Володимир Ісаєнко, який наголосив на важливості розвитку інноваційної складової та інноваційного підприємництва в університеті. «Подальша співпраця дозволить реалізувати політику щодо зміцнення інноваційної складової в роботі нашого університету, ефективного використання інтелектуального потенціалу, забезпечення сучасних методів управління діяльністю у сфері інтелектуальної власності, сприяння розвитку академічної мобільності учасників освітнього процесу та трансферу технологій».
Заступник Міністра освіти і науки України Максим Стріха привітав присутніх із відкриттям Центру та побажав інноваторам успіхів та подальшої активної співпраці.
Заступник директора Департаменту інтелектуальної власності Міністерства економічного розвитку і торгівлі України Ірина Мацюк зазначила, що «основними завданнями Центру є організація та забезпечення сучасних методів управління у сфері інтелектуальної власності, комерціалізація результатів наукової та науково-технічної діяльності університету, залучення інвестицій, співпраця з підприємствами і суб'єктами наукової та науково-технічної діяльності України та іноземних держав».
Директор ДО «Національний офіс інтелектуальної власності» Богдан Моркляник зауважив, що Міністерством економічного розвитку і торгівлі України чітко визначено завдання щодо поширення технологічної інформації у промисловості, бізнесі та наукових колах. «Тож сьогоднішня подія є важливим продовженням створення та розвитку інновацій в просторі НАУ» - підкреслив Богдан Васильович.
В офіційному відкритті Центру підтримки технологій та інновацій в НАУ також взяли участь: директор Департаменту інтелектуальної власності Міністерства економічного розвитку і торгівлі України Валерій Жалдак, генеральний директор Директорату інновацій та трансферу технологій Міністерства освіти і науки України Дар’я Чайка, радник голови правління з організаційних питань Державної інноваційної фінансово-кредитної установи Яна Підлісна, керівник експертної групи з питань комунікацій та стратегічного планування Директорату інновацій та трансферу технологій Міністерства освіти і науки України Віталій Чернюк, заступник директора ДО «Національний офіс інтелектуальної власності» Юрій Баланюк, начальнику правління технологій, інновацій та маркетингу ДО «Національний офіс інтелектуальної власності» Данило Цьвок.
В рамках відкриття відбулось підписання Меморандуму про співробітництво між Національним авіаційним університетом та Національним офісом інтелектуальної власності України.