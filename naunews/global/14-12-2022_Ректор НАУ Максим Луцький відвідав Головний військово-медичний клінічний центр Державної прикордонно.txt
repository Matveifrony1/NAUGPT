Заголовок: Ректор НАУ Максим Луцький відвідав Головний військово-медичний клінічний центр Державної прикордонної служби України
Дата: 14/12/2022
URL: https://nau.edu.ua/ua/news/2022/12/rektor-nau-maksim-lutskiy-vidvidav-golovniy-viyskovo-medichniy-klinichniy-tsentr-derzhavnoi-prikordonnoi-sluzhbi-ukraini.html
==================================================

Вже 10 місяців в Україні триває війна і НАУвці, як і будь-які справжні українці не можуть лишатися осторонь. Протягом воєнного стану, окрім іншої участі, спільнота НАУ відраховує щомісячний одноденний заробіток на потреби військових прикордонної служби України, які героїчно щоденно виконують свою роботу та захищають кордони України.
Міністр освіти і науки Сергій Шкарлет та ректор НАУ Максим Луцький відвідали Головний військово-медичний клінічний центр (Центральний клінічний госпіталь) Державної прикордонної служби України де зустрілись з першим заступником голови Державної прикордонної служби України генерал-майором Володимиром Нікіфоренко і Начальником головного центру полковником медичної служби Володимиром Лопайчуком.
Гостей ознайомили з результатами роботи, яка відбулася за цей час для наших захисників і була проведена завдяки благодійним внескам співробітників Національного авіаційного університету.
Наразі вже відремонтовано та обладнано офтальмологічне відділення, дві операційні, місце відпочинку медичного персоналу тощо й робота триває і вже наступного тижня Головний військово-медичний клінічний центр ДПСУ розпочне свою роботу у повному обсязі.
Володимир Нікіфоренко та Володимир Лопатюк подякували Максиму Луцькому та колективу університету за допомогу, підтримку та активну громадянську позицію.
Ректор НАУ, своєю чергою, висловив сподівання, що все зроблене допоможе підтримувати та відновлювати здоров'я нашим захисникам та пообіцяв, що НАУвці й надалі, по можливості, будуть брати активну участь у допомозі ЗСУ.
Дякуємо тим, хто ціною свого життя та здоров'я боронить кордони України та захищає нас!