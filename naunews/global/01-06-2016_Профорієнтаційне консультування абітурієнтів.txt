Заголовок: Профорієнтаційне консультування абітурієнтів
Дата: 01/06/2016
URL: https://nau.edu.ua/ua/news/2016/6/proforientatsiyne-konsultuvannya-abiturientiv.html
==================================================

28 травня 2016 р. в Національному авіаційному університеті, в рамках освітнього та профорієнтаційного проекту «Пробне ЗНО-2016» для учнів 10 класів ЗНЗ України, пройшла виставка-презентація діяльності навчально-наукових інститутів та коледжів НАУ. Керівник та організатор проекту – Інститут доуніверситетської підготовки.
Мета заходу – допомогти учням 10 класів з різних регіонів України здійснити правильний професійний вибір у майбутньому. Виставку відвідали понад 760 учнів та батьків. Навчальні підрозділи університету презентували навчальну, навчально-методичну, міжнародну та наукову діяльність за майже 85-річну історію НАУ. Виставка представила також широкий спектр інноваційних досягнень та різноманітний досвід оновлення системи освіти в університеті.
Учасники виставки з різних регіонів країни обговорили з науковцями НАУ перспективи навчання, нагальні проблеми вступу до ВНЗ, розвитку особистості в умовах вищої школи, шляхи інтеграції університету до європейського освітнього простору, особливості вступу до ВНЗ у 2016 р.
На стендах навчально-наукових інститутів та коледжів презентувалися: специфіка підготовки фахівців за спеціальностями та спеціалізаціями; інновації з підвищення якості вищої освіти; реалізація програм та надання якісних освітніх послуг; досвід міжнародної співпраці у реалізації спільних освітніх проектів для студентів; умови надання післядипломної освіти; особливості навчання в системі доуніверситетської підготовки та переваги підготовки до ЗНО при НАУ.
Університет представляли: Приймальна комісія, Інститут доуніверситетської підготовки, навчально-наукові інститути, кафедра військової підготовки, Промислово-економічний коледж НАУ, Коледж комп’ютерних технологій та економіки, Коледж інформаційних технологій та землевпорядкування.
Батьки, працівники ЗНЗ та учні висловили подяку представникам університету за організацію виставки на високому професійному рівні.