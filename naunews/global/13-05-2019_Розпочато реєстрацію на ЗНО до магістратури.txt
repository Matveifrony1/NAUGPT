Заголовок: Розпочато реєстрацію на ЗНО до магістратури
Дата: 13/05/2019
URL: https://nau.edu.ua/ua/news/2019/5/reestratsiya-magistriv-na-prohodzhennya-testuvannya-v-formi-zno.html
==================================================

13 травня 2019 року Приймальною комісією разом з факультетами та інститутами Національного авіаційного університету розпочато реєстрацію на проходження тестування в формі зовнішнього незалежного оцінювання для бажаючих навчатися в магістратурі на основі отриманого ступеня (освітньо-кваліфікаційного рівня) вищої освіти.
Для вступу на спеціальності 029 «Інформаційна, бібліотечна та архівна справа» галузі знань 02 «Культура і мистецтво», спеціальностями галузей знань 03 «Гуманітарні науки» (крім спеціальності 035 «Філологія»), 05 «Соціальні та поведінкові науки», 06 «Журналістика», 07 «Управління та адміністрування», 12 «Інформаційні технології», 24 «Сфера обслуговування», 28 «Публічне управління та адміністрування», 29 «Міжнародні відносини» (крім спеціальності 293 «Міжнародне право») передбачено складання єдиного вступного іспиту з іноземної мови (англійської, німецької, французької або іспанської).
Для вступу на спеціальності 081 «Право», 293 «Міжнародне право» передбачено складання єдиного фахового вступного випробування з права та загальних навчальних правничих компетентностей та єдиного вступного іспиту з іноземної мови (англійської, німецької, французької або іспанської).
Єдине фахове вступне випробування (ЄФВВ) та єдиний вступний іспит (ЄВІ) – це форма вступного випробування для вступу на навчання для здобуття ступеня магістра на основі здобутого ступеня вищої освіти (освітньо-кваліфікаційного рівня спеціаліста), які проходять із використанням організаційно-технологічних процесів здійснення зовнішнього незалежного оцінювання.
Для кожного зареєстрованого вступника, який отримав екзаменаційний листок, на веб-сайті Українського центру створюється інформаційна сторінка «Кабінет вступника», доступ до якої здійснюється за номером екзаменаційного листка та РIN-кодом, зазначеним у ньому.
Основна сесія єдиного вступного іспиту відбудеться 02 липня, єдиного фахового вступного випробування – 04 липня.
Реєстрація для участі в єдиному вступному іспиті та єдиному фаховому вступному
випробуванні триватиме з 13 травня 2019 року до 03 червня 2019 року.