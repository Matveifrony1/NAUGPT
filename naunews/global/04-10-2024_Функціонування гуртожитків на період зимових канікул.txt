Заголовок: Функціонування гуртожитків на період зимових канікул
Дата: 04/10/2024
URL: https://nau.edu.ua/ua/news/2024/10/funktsionuvannya-gurtozhitkiv-na-period-zimovih-kanikul.html
==================================================

Університет має бути готовим до найгіршого сценарію. Як повідомляє Моніторингова місія ООН з прав людини в Україні у
звіті за вересень 2024 року
, найгірший сценарій
передбачає відключення світла на період до 18 годин на добу
: «Українська електропередавальна компанія оголосила в червні, що на населення чекає важка зима з дефіцитом електроенергії понад 30% через нестачу від трьох до шести гігават електроенергії у години пік. Експерти повідомили ММПЛУ, що цей дефіцит може призвести до відключень електроенергії взимку до 18 годин на добу».
У звіті також йдеться про те, що «хоча атаки 2022-2023 років в основному були спрямовані на об’єкти електропередачі, атаки 2024 року в значній мірі націлювались на об’єкти електрогенерації. За даними великої енергетичної компанії, атаки 2024 року пошкодили утричі більше її ТЕС в порівнянні із зимою 2022-2023 років. За інформацією Генеральної прокуратури України, у 2024 році
кількість атак на гідроелектростанції та греблі зросла майже втричі.
Внаслідок обстрілів
серйозно пошкоджено або зруйновано ключові електростанції та об’єкти електропередачі.
Станом на червень 2024 року
73% енергоблоків теплових електростанцій в Україні були виведені з ладу
через значні пошкодження».
У своєму
виступі
на Генасамблеї ООН Президент України Володимир Зеленський сказав, що внаслідок російських атак знищено всю теплорозподільчу та теплогенераційну інфраструктури, що неодмінно призведе до складнощів із забезпеченням належної температури, водопостачання та електроенергії в холодну пору року.
Відтак зараз перед усіма муніципальними закладами, ОСББ та підприємствами стоїть питання максимальної оптимізації на період опалювального сезону. Оскільки навчальні корпуси та гуртожитки НАУ підключені до централізованих систем водо-, тепло- та електропостачання, ми разом з містом стикнемося з труднощами утримання в належному стані приміщень, що неможливо у разі припинення роботи каналізації та системи водопостачання. Так само ми не можемо гарантувати, що міські теплогенеруючі підприємства зможуть в умовах тривалих відключень світла забезпечити гуртожитки та корпуси теплом.
Враховуючи стан енергетичної інфраструктури, ризики майбутніх обстрілів та високий ризик тривалих відключень тепла, світла та водопостачання взимку, адміністрація університету
звертається до усіх студентів із закликом на період зимових канікул поїхати додому
. Таке рішення зумовлено тим, що ні адміністрація, ні органи студентського самоврядування не хочуть, щоб студенти в зимовий період лишилися в гуртожитках, непридатних для нормальних умов життя.
Разом з тим ми розуміємо, що серед наших студентів є ті, хто з об’єктивних причин не може поїхати.
Тому адміністрацією університету разом з органами студентського самоврядування та штабом цивільного захисту прийняте рішення забезпечити проживання в гуртожитках на період до початку занять офлайн:
студенти з ТОТ, зони бойових дій, прифронтових територій - якщо поточна або минула прописка знаходиться на території цього статусу згідно переліку Міністерства з питань реінтеграції тимчасово окупованих територій;
студенти зі статусом ВПО;
студенти, що мають підтвердження зруйнованого або пошкодженого житла;
студенти, що навчаються на додаткових освітніх курсах університету;
працівники університету;
резиденти лабораторій, учасники проектів;
сироти, особи позбавлені батьківського піклування;
УБД;
студенти, що працюють в оборонній галузі;
особи, задіяні у роботі штабу студентського самоврядування: СР НАУ (СРФ), СР СМ (СРГ), ТОСА, Профком.
Поселення здобувачів освіти, які цієї зими захищають дипломні роботи, буде виконуватися згідно списків, наданих факультетами.
Поселення дипломників буде здійснюватись до отримання ними дипломів.
Дипломи будуть видані до 31.01.2025 року.
Всі, хто відноситься до вищеперелічених категорій, протягом зимових канікул будуть розміщені в гуртожитках №7,8,9,10,11,12,13. Для цього до
21 жовтня 2024
потрібно
заповнити заяву
про поселення на час до початку занять офлайн та додати до заяви
копію документу, що підтверджує причину.
Також закликаємо всіх мешканців студмістечка до 08.10.2024 р. заповнити
Google форму
, в якій вказати, чи плануєте ви залишатися проживати в гуртожитку (з поясненням причини для проживання).
Студенти, що не відносяться до вищеперелічених категорій, мають в термін до 03.11.24 виселитися з гуртожитків із правом збереження за ними місць на другий семестр навчального року.
Гуртожитки №1,3,4,5,6 на період до початку занять офлайн у другому семестрі функціонувати не будуть. Але в них буде підтримуватися мінімальна температура, щоб зберегти функціонування централізованої системи водо- та теплопостачання, а також забезпечити сухість приміщень. Завдяки цьому гуртожитки будуть в найкоротші терміни відкриті для заселення, коли це буде можливим.
Графіки виселення/переселення/поселення:
Виселення з гуртожитків – до 03.11.2024
Переселення в гуртожитки №7,8,9,10,11,12,13 – з 4 по 15.11.2024
Заселення в гуртожитки – з початком занять офлайн в другому семестрі навчального року
Згодом ми надамо повноцінну інструкцію щодо переселення і виселення
Що буде з власними речами:
Мешканці гуртожитків №1,3,4,5,6 при виселенні з гуртожитку можуть залишати свої особисті речі у кімнаті, так як вони це робили на період літніх канікул.
Мешканці гуртожитків №7,8,9,10,11,12,13 мають при виселенні звільнити кімнати від власних речей. За потребою особисті речі можна здати у камеру схову гуртожитку. Адміністрація забезпечить камерами для схову усіх, в кого буде така потреба.
Яка буде вартість проживання в гуртожитках на період зимових канікул:
Для вищеперелічених категорій вартість проживання на період зимових канікул буде така ж, як і протягом навчального року.
Як буде відбуватися заселення:
За студентами зберігаються їхні кімнати, тож з початком навчання офлайн у другому семестрі заселення відбуватиметься в ті ж кімнати/гуртожитки.
ВАЖЛИВО: варіант заселення раніше можливий за умови стабільної ситуації з енергопостачанням та сприятливих погодних умов.
Чому не можна залишити всіх студентів у гуртожитках:
У разі найгіршого сценарію з довготривалими відключеннями світла, проблемами з водо- та теплопостачанням, університет не зможе самостійно забезпечити належними умовами для проживання студентів у всіх гуртожитках. Зараз адміністрація працює над забезпеченням генераторами та впровадженням інших заходів, які дозволять мінімальній кількості студентів (йдеться про категорії осіб, які з об’єктивних причин не зможуть виїхати), залишитися на період зимових канікул в гуртожитках.
Чому переселення відбувається в №7,8,9,10,11,12,13 гуртожитки:
Тому що біля цих гуртожитків є великі бомбосховища, в них будуть обладнані пункти незламності з дизельними генераторами, де можна буде зарядити пристрої, випити гарячого чаю тощо.