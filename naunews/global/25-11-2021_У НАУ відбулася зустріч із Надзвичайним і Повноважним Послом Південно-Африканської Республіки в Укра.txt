Заголовок: У НАУ відбулася зустріч із Надзвичайним і Повноважним Послом Південно-Африканської Республіки в Україні Андре Йоганнесом Гроеневальдом
Дата: 25/11/2021
URL: https://nau.edu.ua/ua/news/2021/11/u-nau-vidbulasya-zustrich-iz-nadzvichaynim-i-povnovazhnim-poslom-pivdenno-afrikanskoi-respubliki-v-ukraini-andre-jogannesom-groenevaldom.html
==================================================

Для студентів та викладачів Факультету міжнародних відносин (ФМВ) Національного авіаційного університету відбулася онлайн-зустріч з Надзвичайним і Повноважним Послом Південно-Африканської Республіки в Україні Андре Йоганнесом Гроеневальдом.
Андре Йоганнес Гроеневальд розповів присутнім про Південно-Африканську Республіку (ПАР) та її історичні події. Він зазначив, що, подібно до України, ПАР відмовилася від ядерної зброї на початку 1990-х років. Також Посол детально ознайомив слухачів з особливостями кожного регіону країни та її визначними пам'ятками.
Під час зустрічі Андре Йоганнес Гроеневальд прочитав лекцію на тему «Можливості та перспективи торгово-економічного співробітництва Південно-Африканської Республіки та України». Посол зауважив, що ПАР має багатогалузеву структуру, з розвиненою гірничодобувною та обробною промисловістю. Країна володіє великими покладами мінеральних ресурсів, що обумовлює розвиток видобувної промисловості.
Посол зазначив, що на сьогодні в ПАР:
- розвивається машинобудування, виноробство та інфраструктура;
- удосконалюється функціонування портів, зокрема, портів Дурбан та Кейптаун;
- набуває розвитку торгово-економічні відносини;
збільшується експортно-імпортний оборот між Україною та ПАР.
Андре Йоганнес Гроеневальд також розповів про науково-технічну співпрацю країн та нагадав, що Україна запросила дослідників з ПАР до проведення спільних досліджень в Антарктиці, зокрема, з використанням можливостей нового українського науково-дослідного криголаму.
Завершуючи зустріч, Андре Йоганнес Гроеневальд зауважив, що підтримує ідею щодо подальшої науково-освітньої співпраці з НАУ і висловив зацікавленість у проведенні в майбутньому занять зі студентами університету в форматі семінарів.