Заголовок: Участь НАУ в освітньому форумі
Дата: 25/10/2017
URL: https://nau.edu.ua/ua/news/2017/10/uchast-nau-v-osvitnomu-forumi.html
==================================================

За результатами опитування випускників м. Києва та регіонів України Національний авіаційний університет та ще 17 кращих ВНЗ України були запрошені компанією ZNOUA до участі в освітньому форумі «Успішний одинадцятикласник», що відбувся 22 жовтня 2017 року у конференц-залі готелю «BRATISLAVA».
Наш університет представляли заступник директора ННІНО С. Черіпко та виконуюча обов’язки директора Центру допрофесійної підготовки ННІНО О. Максимчук. Форум відвідали 870 майбутніх абітурієнтів та їхніх батьків.  Випускників 2018 року цікавили Умови вступу до ВНЗ України, перебіг минулорічної вступної кампанії в університеті (кількість місць державного замовлення, особливості нарахування балів та коефіцієнтів, вартість навчання за кошти фізичних та юридичних осіб, пільги при вступі), наявність військової кафедри, перелік спеціальностей вишу, організація дозвілля та студентського самоврядування, міжнародна наукова діяльність, проходження практики та працевлаштування. Підвищений інтерес становила інформація про англомовний проект та можливість отримання при вступі додаткових балів за результатами навчання на підготовчому відділенні громадян України та участі у Всеукраїнських учнівських олімпіадах НАУ..
По завершенні виставки ВНЗ для старшокласників провели майстер-класи та семінари на теми: «Ефективна підготовка до ЗНО–2018: план дій», «ВНЗ України: вступна кампанія», «Поради студентам. Тонкощі пошуку роботи. Погляд роботодавця», «Панельна дискусія із представниками ІТ та дизайну», «Освіта за кордоном: можливості, гранти та важливість іноземної мови», «Тенденції ринку праці: що справді потрібно роботодавцям?», «Робота не за фахом. Перекваліфікація та самоосвіта. Поради для самостійних».
Організатори форуму подякували представникам НАУ за якісну профорієнтаційну роботу, запросили до майбутніх подібних зустрічей та вручили сертифікат учасника освітнього форуму «Успішний 11-класник» за проявлений інтерес, активну та відкриту позицію НАУ стосовно майбутніх абітурієнтів та їхніх батьків.