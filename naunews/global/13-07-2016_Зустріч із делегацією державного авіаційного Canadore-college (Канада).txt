Заголовок: Зустріч із делегацією державного авіаційного Canadore-college (Канада)
Дата: 13/07/2016
URL: https://nau.edu.ua/ua/news/2016/7/zustrich-iz-delegatsieyu-derzhavnogo-aviatsiynogo-canadore-college-(kanada).html
==================================================

12 липня 2016 року в ректораті відбулася зустріч в. о. ректора НАУ Володимира Харченка з представниками державного авіаційного Canadore-college (Канада) – віце-президентом Річардом Пітерсом, деканом авіаційного факультету Мартіном Гелвіном,   менеджером з бізнесового розвитку Вейдом Кулітоном та представниками Посольства Канади в Україні – радником Посольства Юрієм Мардаком та помічником з питань освіти Ліліаною Жиліною.
З української сторони на зустрічі були також присутні  проректор з корпоративного управління Володимир Шульга та начальник відділу міжнародних зв’язків  Ольга Шевченко.
Кожна зустріч з іноземною делегацією привертає увагу, оскільки є подією небуденною. А якщо говорити про цю зустріч, то вона має виключно важливе значення. Пояснимо чому.
Напередодні в рамках міждержавного візиту до України Прем’єр-міністра Канади Джастіна Трюдо відбулась його зустріч з Прем’єр-міністром України Володимиром Гройсманом в рамках підписання великої Угоди про підписання зони вільної торгівлі з Канадою. В рамках цієї угоди були підписані перші три угоди міждержавного значення.
Одну з них – Угоду про співпрацю з державним авіаційним Canadore-college в рамках новоствореної Зони вільної торгівлі з Канадою – підписали в. о. ректора НАУ Володимир Харченко та віце-президент державного авіаційного Canadore-college Річард Пітерс у присутності Першого віце-прем’єра Степана Кубіва та міністра економічного розвитку Канади Христини Фріланд. З повідомленням про цю подію ви вже мали змогу ознайомитися на нашому сайті.
Під час уже другої зустрічі в Національному авіаційному університеті  Володимир Харченко коротко ознайомив представників Canadore-college з роботою та здобутками НАУ. Потім гостям було запропоновано переглянути презентаційні фільми, відвідати музей НАУ,
Підсумкову інформацію про хід візиту канадійських партнерів до НАУ нам погодився надати проректор з корпоративного управління Володимир Шульга:
- Була підписана угода про конфіденційність використання інформації, яку обидві сторони надаватимуть у рамках партнерського співробітництва. Для гостей була проведена презентація технологій композитних матеріалів, безпілотників та супутникових технологій.
Пильну увагу гості приділили огляду НАУ. Так, вони побували в актовій залі, Центрі дозвілля та культури, в їдальні, студентському бістро, медичному центрі, гуртожитку для іноземних студентів. Тобто, вони вивчали, в яких умовах канадійські студенти будуть навчатися та жити в НАУ. Гості запропонували надати можливості для українських студентів отримати в канадському коледжі певні додаткові навички. Зокрема йшлося про можливість отримати канадійську ліцензію приватного або комерційного пілота вертольота або повітряного судна з нерухомим крилом. Окрім того партнери пообіцяли надати НАУ 1-2 експонатні гелікоптери, які потім будуть виставлені в начальному ангарі університету. Вони перебувають у робочому стані, але не мають права підніматися в повітря. Керівництво НАУ одержало також запрошення відвідати коледж у жовтні-листопаді. Можна висловити впевненість, що за результатами таких відвідин будуть підписані нові угоди, які значно розширять сферу співробітництва українського та канадійського навчальних закладів. Слід підкреслити ще одну дуже важливу обставину. НАУ має підписані угоди про співробітництво з країнами Азії, Африки, Латинської Америки. Угода з канадійським коледжом є першою, що укладена з навчальним закладом країни першої світової двадцятки. Окрім того, НАУ зможе на умовах партнерства отримати ті вкрай потрібні технології, які придбати на загальних підставах університет не має можливості. Окрім сказаного, є ще ряд напрацювань, які невдовзі можуть вилитися в цілком конкретні угоди. Отже українсько-канадійське співробітництво має гарні перспективи.
http://joinfo.ua/sociaty/1175739_NAU-predlozhit-Kanade-sfere-razrabotki-BPLA.html