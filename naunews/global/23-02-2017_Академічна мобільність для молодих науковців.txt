Заголовок: Академічна мобільність для молодих науковців
Дата: 23/02/2017
URL: https://nau.edu.ua/ua/news/2017/1/akademichna-mobilnist-dlya-molodih-naukovtsiv.html
==================================================

21 лютого 2017 року кандидат юридичних наук, доцент кафедри кримінального права і процесу Навчально-наукового Юридичного інституту Назар Малярчук та студенти-магістри групи ПР-503М Юлія Лобода, Володимир Фіщук та Назарій Монастирський взяли участь в освітньому семінарі на тему «Академічна мобільність для молодих науковців: презентація фондів і грантових програм», який проходив у головному навчальному корпусі Київського національного університету імені Тараса Шевченка.
Під час семінару спікери з різних країн Європи розповіли про можливості стажування молодих науковців в зарубіжних академічних закладах, зосередили увагу присутніх на особливостях призначення стипендій за наукову діяльність у різних країнах та грантових програмах, які існують для молодих науковців. Так, наприклад, Микола Ушаков презентував Фонд Марії Склодовської-Кюрі (Польша), Данні Клаппер розповів про наукові стипендії DAAD (Німеччина), Оксана Ландо вказала на особливості наукових стажувань у Франції від CampusFrance, Світлана Баннікова презентувала можливості Фонду Олександра фон Гумбольдта (для чинних PhD за наявності сертифікату з англійської мови В2, С1 та публікації іноземною мовою).
На основі аналізу факторів, що стримують просування академічної мобільності членів освітнього процесу – студентів, науково-педагогічних працівників вищої школи України, запропоновано ряд практичних рекомендацій, спрямованих на їх подолання з метою створення оптимального балансу між внутрішньою й зовнішньою академічною мобільністю, імпортом та експортом освітніх послуг задля прискорення інтеграції України у європейський і світовий науково-освітній простір.