Заголовок: Доцента НАУ призначено Президентом Клубу майбутніх адвокатів ВГО «Асоціація адвокатів України»
Дата: 15/04/2022
URL: https://nau.edu.ua/ua/news/2022/3/dotsenta-nau-priznacheno-prezidentom-klubu-maybutnih-advokativ-vgo-asotsiatsiya-advokativ-ukraini.html
==================================================

12 квітня доцента кафедри кримінального права і процесу Юридичного факультету (ЮФ) Національного авіаційного університету Олега Горецького призначено Президентом Клубу майбутніх адвокатів Всеукраїнської громадської організації «Асоціація адвокатів України».
Свою наукову діяльність Олег Горецький поєднує із практикою. Він є керуючим партнером юридичної фірми «Горецький і партнери», адвокатом, медіатором, кандидатом юридичних наук.
«Головною метою Клубу майбутніх адвокатів є надання допомоги юристам, які мають намір в майбутньому стати адвокатами, інформування їх про особливості професії, організація навчальних програм та семінарів, проведення спільного дозвілля. Клуб залучає до діяльності ААУ осіб, які не мають статусу адвоката та його членами можуть бути як студенти, що здобувають юридичну освіту, так і юристи, які вже практикують в галузі права. Тому запрошую усіх охочих стати частиною правової спільноти практиків, яка в майбутньому буде працювати у сфері доступу до правосуддя» - зазначив новий очільник.
Завданнями Клубу майбутніх адвокатів є:
- популяризація адвокатської професії та поглиблення знань правничої спільноти про адвокатську діяльність;
- сприяння юристам у підготовці до складання кваліфікаційних іспитів для отримання свідоцтва про право зайняття адвокатською діяльністю;
- створення умов для спілкування та обміну досвідом між адвокатами, юристами-практиками та студентами-правниками;
- вдосконалення законодавства та теоретико-методологічних засад правового регулювання адвокатської діяльності.
Вітаємо Олега Горецького із новим призначенням та бажаємо конструктивної роботи та втілення всіх професійних задумів.