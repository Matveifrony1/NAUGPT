Заголовок: У НАУ відбувся День відкритих дверей та свято «НАУ збирає друзів»
Дата: 16/10/2018
URL: https://nau.edu.ua/ua/news/1/10/nau-zibrav-druziv.html
==================================================

11 жовтня 2018 року в Національному авіаційному університеті для абітурієнтів-2019 було проведено День відкритих дверей та свято «НАУ збирає друзів» в рамках святкування 85-річчя університету.
День відкритих дверей відбувся за участі представників навчально-наукових інститутів, факультетів, Приймальної комісії, відокремлених структурних підрозділів НАУ, ЦКМ та кафедри військової підготовки. Модератор проекту – Наталя Муранова, директор Навчально-наукового інституту неперервної освіти НАУ.
Майбутні абітурієнти та їхні батьки дізналися як підготуватися до вступу та ЗНО, отримали відповіді на запитання щодо умов та особливостей навчання в НАУ, освітніх можливостей і додаткових переваг. Присутніх також проінформували про історію університету, його структуру, напрями підготовки фахівців, результати вступної кампанії-2018, навчання на курсах підготовки до ЗНО, міжнародні проекти, перспективи навчання, практик і стажувань, можливостей працевлаштування за обраним фахом тощо.
У заході взяли участь близько 1200 гостей,серед яких учні навчальних закладів освіти Солом’янського та Святошинського районів Києва, студенти Коледжу інженерії та управління, Коледжу інформаційних технологій та землевпорядкування, Київського коледжу комп’ютерних технологій та економіки НАУ, Вищого професійного училища.
Присутніх привітали проректор з навчальної роботи НАУ Артур Гудманян та начальник відділу позашкільної освіти та виховання Управління освіти Солом’янського району міста Києва Наталя Кучер.
З нагоди 85 річниці заснування НАУ та до Дня працівника освіти Артур Гудманян вручив відзнаку Національного авіаційного університету «Подяка» освітянам міста: Світлані Булах – ЗСО № 221; Тетяні Іванюк – Авіакосмічний ліцей ім. І. Сікорського НАУ; Ярославі Поліщук – ЗСО № 26; Світлані Прокопишиній – ЗСО № 166; Оксані Сербіненко – СШ № 115; Вікторії Тінчуріній – СШ № 7; Ларисі Хоміцькій – ЗСО № 229; Михайлу Цибенку – ПЗО «Мала повітряна академія»; Тетяні Куліковій – Управління освіти Солом’янського району м. Києва.
Під час свята «НАУ збирає друзів» проректор з навчальної роботи НАУ вручив грамоти найкращим студентам-першокурсникам університету, які успішно закінчили підготовчий курс НАУ, отримали високорейтингові сертифікати ЗНО 2018 та є переможцями у Всеукраїнських учнівських олімпіадах університету.
Після урочистостей відбувся святковий концерт. Перед гостями університету виступили талановиті творчі колективи Солом’янського району.