Заголовок: Відзначений Почесною грамотою Президії НАН України
Дата: 03/11/2014
URL: https://nau.edu.ua/ua/news/2014/10/vidznachenij-pochesnoyu-gramotoyu-prezidii-nan-ukraini.html
==================================================

30 жовтня 2014 року завідувач кафедри землеустрою та кадастру Інституту екологічної безпеки д.г-м.н., професор Мирон Ковальчук був нагороджений Почесною грамотою Президії Національної академії наук України та Центрального комітету профспілки працівників НАН України. Ці відзнаки він отрмав за багаторічну та плідну наукову, науково-організаційну і педагогічну працю та вагомий особистий внесок у розвиток літологічних досліджень.
На засіданні вченої ради Інституту геологічних наук НАН України нагороду в урочистій обстановці вручив директор інституту, академік Петро Гожик.
Мирон Степанович - один із видатних науковців України у сфері сучасної літології та фахівець у виявленні закономірностей розподілу різних типів осадових порід і корисних копалин в загальному ході процесів породоутворення протягом геологічної історії Землі. Наказом Міністерства № 1066 від 23 вересня 2014 року «Про затвердження рішень атестаційної колегії Міністерства щодо присвоєння вчених звань» йому було присвоєно вчене звання професор зі спеціальності 04.00.21 – літологія.
Мирон Ковальчук є активним громадським діячем та активним членом профспілки працівників НАН України, за що має Почесну відзнаку «За профспілкову діяльність».
Вітаємо Мирона Степановича з високими нагородами та бажаємо і надалі плідно працювати на ниві геологічної і землевпорядної наук.