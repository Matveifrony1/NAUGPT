Заголовок: В мене є упевненість, що літак під назвою НАУ йде на зліт, - В. Ісаєнко.
Дата: 01/03/2018
URL: https://nau.edu.ua/ua/news/1/2/v-mene-e-upevnenist-shcho-litak-pid-nazvoyu-nau-yde-na-zlit-v-isaenko.html
==================================================

1 березня в актовій залі НАУ відбувся черговий раунд  дебатів кандидатів на посаду ректора Національного авіаційного університету. У цей раз відповідав на запитання опонентів та колективу, а також презентував свою програму розвитку університету «Стратегія сталого інноваційного розвитку НАУ на 2018-2023 роки» в.о. ректора Володимир Ісаєнко.
-Стратегічною метою моєї програми є відновлення лідерських позицій Національного авіаційного університету в світовому науково-освітньому просторі, перетворення його в глобальний інноваційний центр авіаційно-космічної галузі на національному та міжнародному рівнях, - відзначив кандидат на посаду ректора В. Ісаєнко.
Він також розповів про плани модернізації інфраструктури університету, які дозволять підвищити його інвестиційну привабливість, сприятимуть зростанню авторитету НАУ в очах потенційних студентів як з України, так і з-за кордону.
-Вже зараз у нас формується низка міжнародних проектів, які додадуть НАУ ваги в науковому просторі та принесуть відчутний прибуток, - розповів В.Ісаєнко. - Ми на правильному шляху, в мене є упевненість, що літак під назвою НАУ іде на зліт, а не падає, що  двигуни працюють, живлення є, підживлення фінансове – також є, тому колектив університету може впевнено рухатися далі.
Пояснюючи деталі своєї програм кандидат відзначив, що на сучасному етапі сталий інноваційний розвиток, якраз той тренд, який є найбільш визнаним напрямком у світі, ним прямують провідні виші США та Європи. Такий шлях НАУ підтримує й український уряд в особі Міністерства освіти і науки.
- Хочу сказати, що у нас вже зроблено перші кроки на цьому шляху, - підкреслив Володимир Ісаєнко. - Програма комплексна, частина стратегії вже реалізовується і в найближчому майбутньому ми візьмемо участь у декількох інвестиційних проектах. Наприклад, у створенні інституту та «дзеркальних лабораторій» спільно з Китаєм. Також є дуже хороші перспективи стосовно створення центру підготовки пілотів на базі НАУ за рахунок державних інвестицій.
Крім перспективних тенденцій розвитку університету учасників дебатів та колектив вишу цікавили наступні питання – фінансування розвитку інфраструктури НАУ, розподіл службового житла, підвищення коефіцієнту заробітної плати, порядок фінансування наукових досліджень, ремонт студентських гуртожитків, якість навчання іноземних студентів, введення цифрового документообігу. Володимир Ісаєнко дав вичерпні відповіді на усі запитання.
Наприкінці зустрічі в.о.ректора закликав усіх голосувальників прийти 6 березня на виборчі дільниці та віддати свій голос найдостойнішому кандидату.