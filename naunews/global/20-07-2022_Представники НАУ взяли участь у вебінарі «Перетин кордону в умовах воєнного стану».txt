Заголовок: Представники НАУ взяли участь у вебінарі «Перетин кордону в умовах воєнного стану»
Дата: 20/07/2022
URL: https://nau.edu.ua/ua/news/2022/7/predstavniki-nau-vzyali-uchast-u-vebinari-peretin-kordonu-v-umovah-voennogo-stanu.html
==================================================

18 липня науково-педагогічні працівники та здобувачі вищої освіти Юридичного факультету (ЮФ) Національного авіаційного університету приєднались до вебінару «Перетин кордону в умовах воєнного стану», організатором якого був правовий клуб PRAVOKATOR.
Головним спікером наукового заходу виступив юрист Благодійного фонду «Право на захист» Олександр Урода. «У статті 33 Конституції України закріплено право кожного, хто на законних підставах перебуває на території України, вільно залишати її територію. Проте, таке право не є абсолютним і може обмежуватися в умовах воєнного або надзвичайного стану. Так, Указом Президента України від 24.02.2022 № 64/2022 «Про введення воєнного стану в Україні» визначено, що на період дії правового режиму воєнного стану, конституційні права і свободи людини і громадянина, передбачені, у тому числі статтею 33 Конституції України, можуть бути обмежені. Тому, пропоную обговорити сьогодні особливості перетину державного кордону України її громадянами та розглянути прогалини у законодавстві щодо даного питання», - розпочинаючи зустріч зазначив доповідач.
Учасниками вебінару обговорені питання:
- правове регулювання відносин з перетину державного кордону України;
- правові підстави виїзду за кордон чоловіків у віці від 18 до 60 років та жінок-військовослужбовців під час воєнного стану;
- перетин кордону особами з інвалідністю;
- особливості виїзду дитини за кордон;
- перетин кордону військовослужбовцями, особами із складових сил оборони та сил безпеки, які потребують лікування;
- перетин кордону водіями, працівниками підприємств залізничного транспорту та учасниками спортивних змагань;
- право на першочерговий перетин кордону тощо.
Наприкінці зустрічі Олександр Урода відповів на запитання учасників.
Переглянути вебінар у записі можна за
посиланням
.