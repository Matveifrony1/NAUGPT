Заголовок: Професійно-психологічна придатність авіаційних фахівців
Дата: 30/10/2015
URL: https://nau.edu.ua/ua/news/2015/10/profesijno-psixologichna-pridatnist-aviaczijnix-faxivcziv.html
==================================================

28 жовтня 2015 року на кафедрі педагогіки та психології професійної освіти Навчально-наукового Гуманітарного інституту було проведено засідання секції «Професійно-психологічна придатність авіаційних фахівців» у рамках IV Міжнародної науково-практичної конференції молодих учених і студентів «Проблеми та перспективи розвитку авіації та космонавтики».
Учасниками обговорили особливості прояву професійної придатності пілотів, космонавтів, авіадиспетчерів та бортпровідників у таких  показниках, як ефективність, надійність та якість діяльності. Предметом наукових обговорень виступили чинники професійної придатності, її провідні передумови розвитку – психологічні особливості суб'єкта, що відображають його здібності, стан професійно важливих якостей особистості, механізми психічної регуляції поведінки в екстремальних умовах.
Серед представлених результатів досліджень проблем надійності людини можна відзначити доповіді студентів 4 курсу, напряму підготовки «Психологія» Ю. Міщук, В. Романенко, А. Богульської, О. Вернидуб. Широко представлені проблеми психологічної готовності до професійної діяльності у доповідях студентів того ж напряму підготовки І. Фесюк, І. Жильцової, В. Горобей, М. Кузнєцової та ін.
Молоді науковці дійшли висновку, що професійна помилка має розглядатися не тільки як причина ускладнення, погіршення професійної діяльності або виникнення аварійної ситуації, але і як наслідок особливостей прояву в даних умовах деяких професійних якостей, психічних, фізіологічних та інших функцій, що визначають оперативну готовність і стійкий рівень придатності суб'єкта до виконання конкретних авіаційних завдань.