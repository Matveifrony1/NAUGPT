Заголовок: Стратегія розвитку НАУ-КАІ: суттєвий крок до мети – Меморандум співпраці з провідною українською компанією-виробником безпілотних літальних апаратів Jupiter aircraft
Дата: 01/02/2024
URL: https://nau.edu.ua/ua/news/2024/2/strategiya-rozvitku-nau-kai-sutteviy-krok-do-meti-–-memorandum-spivpratsi-z-providnoyu-ukrainskoyu-kompanieyu-virobnikom-bezpilotnih-litalnih-aparativ-jupiter-aircraft.html
==================================================

1 лютого 2024 року Національний авіаційний університет підписав Меморандум стратегічної співпраці
з провідною українською компанією-виробником безпілотних літальних апаратів Jupiter aircraft.
Ця угода відкриває нові можливості для розвитку університету як провідного освітнього та наукового центру в галузі авіації та аерокосмічних технологій.
Голова комісії з реорганізації НАУ, в. о. ректора Володимир Шульга висловив свої сподівання щодо подальшої плідної співпраці, у взаємодії з’явився яскравий слоган: «Щоб Jupiter був, як Юпітер».
Згідно з договором, компанія Jupiter aircraft  надаватиме можливості для проходження практики студентами нашого університету, які навчаються за спеціальностями, пов'язаними з авіацією та робототехнікою. Це дозволить майбутнім фахівцям отримати безцінний практичний досвід роботи з новітніми технологіями в авіаційній галузі.
Окрім того, компанія надасть допомогу в створенні навчальних лабораторій та стендів з безпілотниками для підготовки висококваліфікованих кадрів. Це суттєво посилить технічне оснащення нашого університету та якість освіти.
У перспективі планується вихід на спільні проєкти з розробки і випробувань нових зразків БПЛА. Це надасть можливість поєднати досвід провідних вчених університету з інженерним потенціалом компанії.
Меморандум НАУ та Jupiter aircraft стане основою для тісної співпраці науки, освіти та бізнесу в авіаційній сфері. Це відкриває нові горизонти для підготовки висококваліфікованих фахівців та розвитку передових технологій в Україні.