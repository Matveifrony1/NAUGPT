Заголовок: Відбулася зустріч Президента України з ректорами університетів
Дата: 04/06/2020
URL: https://nau.edu.ua/ua/news/2020/cherven/vidbulasya-zustrich-prezidenta-ukraini-z-rektorami-universitetiv.html
==================================================

Президент України Володимир Зеленський зустрівся з керівниками двадцяти п’яти провідних закладів вищої освіти України. У зустрічі також взяли участь заступник керівника Офісу Президента Юрій Костюк та голова парламентського Комітету з питань освіти, науки та інновацій Сергій Бабак.
Глава держави, зокрема, наголосив: «Якщо ми нічого не будемо вирішувати саме з вами, то кадровий голод у країні так і залишиться. Цю проблему держава має вирішувати спільно з вищою освітою».
Голова Комітету з питань освіти, науки та інновацій Сергій Бабак заявив, що «завдання Комітету і парламенту в цілому – створити законодавчі умови для розвитку системи вищої освіти та її подальшої еволюції». На сьогодні Верховна Рада України вже зробила окремі кроки щодо змін у системі фінансування університетів, які стимулюватимуть покращення якості.
Керівники провідних ЗВО України наголосили на важливому значенні можливостей для розвитку освіти, які дає новий закон про вищу освіту; та в цілому на потребі законодавчих ініціатив для перетворення вітчизняної вищої освіти на сучасну, комфортну і успішну.
У своєму виступі на зустрічі ректор НАУ Володимир Ісаєнко зазначив, що «необхідно законодавчо розробити правове регулювання прийому на навчання в ЗВО України іноземних громадян, спростивши процедури: запрошення, візової підтримки, міграційного оформлення та відбору приймальними комісіями закладів вищої освіти задля підвищення кількості і якості зарахованих студентів-іноземців».
За результатами зустрічі видано
Указ Президента України №210/2020 «Про вдосконалення вищої освіти в Україні»
, яким, зокрема, передбачено створення Ради з питань розвитку вищої освіти в Україні як консультативно-дорадчого органу при Президентові України.