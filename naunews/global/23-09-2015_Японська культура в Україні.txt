Заголовок: Японська культура в Україні
Дата: 23/09/2015
URL: https://nau.edu.ua/ua/news/2015/9/yaponska-kultura-v-ukraini.html
==================================================

21 вересня 2015 року завідувач кафедри української мови та культури Гуманітарного інституту НАУ Ірина Бурлакова та викладачі кафедри провели зустріч із директором Українсько-Японського Центру НТУУ «КПІ» Юрієм Кушнарьовим, координатором проектів Вікторією Мирончук та менеджером проектів Анною Логвиненко.
Викладачі ознайомилися із напрямами роботи Центру, фотовиставкою, бібліотекою та кінозалом, а також окреслили напрямки майбутньої співпраці в науково-дослідній та освітній сферах.
Українсько-Японський Центр НТУУ «КПІ» почав свою діяльність у травні 2006 року і має на меті поглибити розуміння між Україною та Японією. Центр реалізує програму знайомства з японською історією, традиціями, культурою, науково-технічним та інноваційним потенціалом, проводить мовні курси, різноманітні заходи із залученням зацікавлених сторін.
Зараз в Центрі діє 16 груп з вивчення японської мови, 10 груп японських мистецтв. Для всіх бажаючих відкрита бібліотека, що налічує понад 13 тисяч інформаційних матеріалів. В Українсько-Японському Центрі НТУУ «КПІ» можна замовити індивідуальні майстер-класи, взяти в оренду японський традиційний одяг та провести фотосесію у японській кімнаті.
З квітня 2010 року Центр випускає інформаційні бюлетені про економічне, політичне, наукове та соціально-культурне життя України та Японії.
Співробітники Центру впевнені, що пізнання один одного породжує взаємну довіру, а це в свою чергу дає початок співпраці, такій як обмін інформацією, технологіями та досвідом в освітній, науковій та бізнесовій сферах.
На згадку про зустріч співробітники Центру отримали книгу та збірник з наукового доробку кафедри української мови та культури.