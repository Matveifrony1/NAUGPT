Заголовок: «Південна варта 2018» – вітрильні перегони на Кубок НАУ
Дата: 17/10/2018
URL: https://nau.edu.ua/ua/news/1/10/pivdenna-varta-2018-–-vitrilni-peregoni-na-kubok-nau.html
==================================================

13–14 жовтня 2018 року на акваторії Канівського водосховища, поблизу міста Українка відбулась XХІV Всеукраїнська вітрильна регата «Південна варта», яку щорічно проводить яхт-клуб «Південний» Національного авіаційного університету. Цьогорічну регату, приурочену 85-річчю НАУ, відкрив ректор університету Володимир Ісаєнко.
Участь у змаганнях взяли 50 екіпажів крейсерсько-перегонових яхт з Києва, Вишгорода, Українки, Славутича, Переяслав-Хмельницького. Національний авіаційний університет представляли яхти «Фокус», «Оса», «Полонез», «Еос» та «Ост», команди яких складаються із викладачів, студентів та випускників університету.
В перший день змагань вітрильники подолали дистанцію довжиною в 12 морських миль (приблизно 20 км), що розпочалась біля міста Українка, вздовж берегів селищ Трипілля, Халеп’я до поворотного знаку біля порту Трипілля і завершилася поблизу яхт-клубу «Південний».
В другий день змагань вітрильники подолали 4-мильну дистанцію, що утворила трикутник навколо островів поблизу міста Українка. Контрольний час перегонів спливав о 13-й годині, однак через слабкий вітер та періодично повний штиль жодна яхта не вклалася в контрольний час. Перегоновий комітет визначав переможців та призерів перегонів за результатами першого дня змагань.
Переможцем та володарем Кубка НАУ
став екіпаж яхти «TАRDEX»,
володарем Кубка ректора
– студентський екіпаж яхти «POLONEZ».
Володарем Кубка капітана Немирова
став наймолодший шкіпер перегонів Андрій Мазурок – яхта «Оса»;
Приз «Сеньор»
, як найстарший учасник регати, отримав Леонід Машевський – яхта «Заря»;
Приз «Джуніор»,
наймолодший учасник регати – Мирослава Бочарова – яхта «ПАПАЙ»;
Приз «Леді»
, жіночий екіпаж-учасник регати – Ірина Войтенко – яхта «ЕЛЬФ»;
Приз «За волю до перемоги»,
екіпаж який останнім перетнув фінішну лінію – Руслан Данилюк – яхта «ВОЛЯ».