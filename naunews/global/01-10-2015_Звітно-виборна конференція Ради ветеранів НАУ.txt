Заголовок: Звітно-виборна конференція Ради ветеранів НАУ
Дата: 01/10/2015
URL: https://nau.edu.ua/ua/news/2015/10/zvitno-viborna-konferencziya-radi-veteraniv-nau.html
==================================================

29 вересня 2015 року у приміщенні вченої ради університету відбулася звітно-виборна конференція Ради ветеранів НАУ. У звітній доповіді багаторічного голови ради Віталія Пастухова була підсумована робота з 2011 по 2015 рік. Доповідач назвав прізвища всіх членів ветеранської організації, які пішли з життя. Було підкреслено, що працювати організації довелося в непростих умовах, у яких зараз живе Україна. Голова розповів про велику виховну роботу ветеранів серед молоді, яка проводиться в університеті, ліцеях та школах Солом’янського та Святошинського районів, про діяльність ради з соціального захисту ветеранів, співробітництво зі структурними підрозділами НАУ в здійсненні патріотично-виховної роботи тощо.
У роботі конференції взяв участь заступник Ради ветеранів Солом’янського району Михайло Джулай. Він зазначив, що ветеранська організація університету незмінно перебуває в числі найкращих організацій району, а  також відзначив заслуги Віталія Пастухова особисто в забезпеченні високого рівня роботи ветеранської організації НАУ.
Згідно з порядком денним, на конференції був заслуханий звіт ревізійної комісії. Потім, визнавши роботу ради задовільною та прийнявши звіт ревізійної комісії, учасники конференції обрали 9 членів нової ради та 3 членів ревізійної комісії, яким належить працювати наступні чотири роки. Головою ради знову одностайно був обраний Віталій Костянтинович Пастухов.