Заголовок: Між НАУ та Університетом Бразиліа (UnB) підписано меморандум про співробітництво
Дата: 22/06/2023
URL: https://nau.edu.ua/ua/news/2023/6/mizh-nau-ta-universitetom-braziliya-(unb)-pidpisano-memorandum-pro-spivrobitnitstvo.html
==================================================

Делегація Національного авіаційного університету (НАУ) на чолі з ректором Максимом Луцьким відвідала престижний Університет Бразиліа (UnB).
Університет Бразиліа, заснований у 1962 році й наразі входить до 11 найкращих бразильських ЗВО, а також має найвищий рейтинг у Індексі загального курсу Міністерства освіти Бразилії.
Серед гостей також були присутні декани факультету НАУ наземних споруд і аеродромів Віктор Карпов і факультету міжнародних відносин Юрій Волошин, координатор партнерства UnB Олексій Шинкаренко, тимчасовий повірений у справах України у Федеративній Республіці Бразилія Анатолій Ткач та третій секретар, т.в.о. третього секретаря з консульських питань Ігор Торшин.
Особливо продуктивною стала зустріч ректора НАУ з ректоркою Університету Марсією Абрахао Моурою, де очільники університетів мали змогу розповісти про свої ЗВО, його особливості та переваги, і як результат перемовин — підписати культурний, науковий та академічний меморандум про взаємовідносини між Федеральним університетом Бразиліа та Національним авіаційним університетом.
Головна мета меморандуму полягає у розвитку програми взаємного співробітництва, а також академічного, наукового та культурного обміну між двома університетами. Він спрямований на створення платформи для обміну знаннями та ідеями, а також підтримку спільних досліджень та наукових проєктів.
Максим Луцький подякував ректорці Університету Бразилія за гостинність та запросив її відвідати Україну і безпосередньо НАУ.
Ректор НАУ Максим Луцький підкреслив важливість розвитку міжнародних зв'язків та співробітництва між університетами для підвищення якості освіти та розширення горизонтів дослідницької діяльності студентів та викладачів.
Окрему вдячність висловлюємо Посольству України в Бразилії та особливо Надзвичайному і Повноважному Послу України в Бразилії Андрію Мельнику за всебічне сприяння та допомогу.