Заголовок: Одна мета - спільні рішення
Дата: 24/04/2017
URL: https://nau.edu.ua/ua/news/2017/4/odna-meta-spilni-rishennya.html
==================================================

20 квітня  2017 року в рамках проведення ХІІІ  Міжнародної науково-технічної конференції «Авіа», відбулося спільне засідання двох секцій «Правове забезпечення єдиного повітряного простору» та  «Стратегії ІКАО в області безпеки авіації».
Розпочинаючи наукову дискусію, директор Навчально-наукового Юридичного інституту Ірина Сопілко відзначила, що науковці, практики, міжнародні інституції мають шукати спільні рішення щодо шляхів вирішення проблем, що перешкоджають остаточному відкриттю українського ринку для європейських авіаперевізників та впровадженню європейських стандартів та вимог у сфері безпеки польотів.  Продовжуючи обговорення запропонованої тематики, директор Інституту ІКАО Галина Суслова наголосила на нових  підходах ІКАО до проблем безпеки цивільної авіації, пов’язаних з прийняттям першої в історії резолюції з кібербезпеки , що  підкреслює важливість обміну інформацією і координації дій з безпеки цивільної авіації.
У ході роботи секції виступили запрошені гості: Катерина Водоласкова – провідний фахівець тендерно-договірного відділу Державного підприємства «Міжнародний аеропорт «Бориспіль»», яка зосередила увагу на питаннях вдосконалення діяльності аеропортів в Україні в контексті єдиного повітряного простору; Марина Іванюк – фахівець Європейського регіонального навчального центру ІКАО з авіаційної безпеки, яка відзначила роль когнітивно-стильових характеристик операторів СТЗК у забезпеченні авіаційної  безпеки; Ірина Пилипчук – завідувач секції з питань запобігання та виявлення корупції Державної авіаційної служби України, яка розповіла про превентивні заходи щодо  запобігання та виявлення корупції у Державіаслужбі України.
З цікавістю були заслухані  також доповіді науково-педагогічного складу НН ЮІ та Інституту ІКАО.
Результатом проведення цього науково-практичного заходу стало об’єднання  зусиль у виробленні конкретних пропозицій щодо правового забезпечення єдиного повітряного простору та здійснення заходів для зменшення ризиків, використовуючи основні засоби захисту в авіації: технології,  навчання і правила.