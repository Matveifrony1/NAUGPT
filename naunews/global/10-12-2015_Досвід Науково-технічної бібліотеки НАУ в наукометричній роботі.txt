Заголовок: Досвід Науково-технічної бібліотеки НАУ в наукометричній роботі
Дата: 10/12/2015
URL: https://nau.edu.ua/ua/news/2015/12/dosvid-naukovo-texnichnoi-biblioteki-nau-v-naukometrichnij-roboti.html
==================================================

Науково-технічна бібліотека НАУ просуває наукові видання НАУ у наукометричних базах даних та надає доступ науковцям НАУ до міжнародних реферативних баз даних. Провідною реферативною базою даних є  Web of Science компанії Thomson Reuters.
4 грудня 2015 року Міністерство освіти і науки України та НАН України спільно з консорціумом e-VERUM за сприяння компанії Thomson Reuters провели семінар «Наукометричні бази даних як інструментарій реалізації наукового та науково-технічного потенціалу в контексті інтеграції до Європейського наукового простору», на якому були присутні науковці НТБ НАУ; к.соц.ком. Вахнован В.Ю., директор НТБ; к.т.н., доцент Іванкевич О.В., заступник директора з інформаційно-технічного забезпечення НТБ.
Заступник Міністра освіти і науки України Максим Стріх підкреслив, що наукометричні бази даних надають великі можливості щодо визначення індивідуальної стратегії науковців, стратегії конкретної наукової установи, великих наукових інституцій, а також наукової стратегії держави. Під час семінару заступник Міністра повідомив про сучасний стан і тенденції розвитку науки України. Зокрема, про те, що наукометричні бази даних та відповідний інструментарій допомагають показати, які наукові українські організації зараз працюють найбільш продуктивно і ефективно; оцінити, на скільки ці показники повинні вирости, щоб провідні університети могли розраховувати на місця в міжнародних університетських рейтингах; розповісти про те, які українські вчені часто цитуються в Web of Science, які українські журнали зараз індексуються, і яке місце вони займають у своїх галузях. «За версією кампанії Thomson Reuters, ми маємо близько 6 000 українських публікацій на рік, але високо цитованих публікацій серед них – мало», - сказав Максим Стріх.
Також звучали виступи: директора наукової бібліотеки ім. М. Максимовича КНУ ім. Тараса Шевченка Сербіна О.О.; віце-президента з наукової роботи та інформатизації Національного університету «Києво-Могилянської академії» Ярошенко Т.О. та ін.