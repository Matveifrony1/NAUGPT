Заголовок:Про засідання Вченої ради університету від 22 вересня 2021 року

Дата: ----------
URL: https://vchenarada.nau.edu.ua/news2/pro-zasidannya-vchenoyi-radi-universitetu-vid-22-veresnya-2021-roku/
==================================================

Про засідання Вченої ради університету від 22 вересня 2021 року
22 вересня 2021 року відбулося засідання Вченої ради Національного авіаційного університету.

 

На початку засідання Голова Вченої ради університету Микола Сергійович Кулик вручив Директору Інституту повітряного та космічного права, директору Юридичного центру співробітництва з питань європейської інтеграції Кельнського університету Штефану Хобе мантію та диплом «Почесний доктор Національного авіаційного університету».

Почесний доктор НАУ Штефан Хобе звернувся до присутніх з вітальним словом, в якому, зокрема, зауважив: «Я дуже радий, що декілька років тому розпочав співпрацю з Національним авіаційним університетом і почав викладати повітряне та космічне право у вашому університеті. Навіть епідеміологічна ситуація та карантинні заходи у світі не стали на заваді, разом ми відкрили шлях до читання лекцій онлайн. Як і в минулому, так і вже в цьому навчальному році ми знову маємо змогу зустрітися з дуже талановитими студентами та викладачами вашого чудового університету».

Вчена рада університету присвоїла вчене звання професора по кафедрі безпеки інформаційних технологій КОРЧЕНКО Анні Олександрівні – професору кафедри безпеки інформаційних технологій Факультету кібербезпеки, комп’ютерної та програмної інженерії, доктору технічних наук, доценту. Також було присвоєно вчене звання доцента: по кафедрі міжнародного туризму та країнознавства БЕРКОВІЙ Оксані Петрівні – доценту кафедри міжнародного туризму та країнознавства Факультету міжнародних відносин, кандидату економічних наук, по кафедрі іноземних мов за фахом БІЛОУС Наталі Петрівні – доценту кафедри іноземних мов за фахом Факультету лінгвістики та соціальних комунікацій, кандидату педагогічних наук, по кафедрі міжнародного туризму та країнознавства МАРХОНОС Світлані Миколаївні – доценту кафедри міжнародного туризму та країнознавства Факультету міжнародних відносин, кандидату географічних наук.

Ключовим питанням порядку денного постало питання про підсумки ліцензування та акредитації освітніх програм у 2020-2021 навчальному році, з якого доповідав проректор з навчальної роботи Полухін Анатолій Васильович.

Затверджено Положення про Інститут розвитку освіти та Положення про Інститут інноваційних освітніх технологій.

Відповідно до «Тимчасового порядку присудження ступеня доктора філософії», затвердженого Постановою Кабінету Міністрів України від 06.03.2019 р. № 167 та Порядку захисту дисертації та присудження ступеня доктора філософії у Національному авіаційному університеті, Вчена раду університету прийняла рішення про проведення попередньої експертизи дисертації здобувачів освітньо-наукового ступеня доктора філософії за спеціальностями 081 «Право» та 053 «Психологія», а також про створення разових спеціалізованих вчених рад для проведення захисту дисертації здобувача освітньо-наукового ступеня доктора філософії за спеціальностями 015 «Професійна освіта (за спеціалізаціями)» та 081 «Право».

Окрім того, затверджено теми докторських дисертацій, внесено зміни до складу редакційної колегії наукового журналу «Наукові праці Національного авіаційного університету. Серія: «Юридичний вісник «Повітряне і космічне право», рекомендовано до друку навчальні посібники, підручники, наукові журнали та збірники наукових праць.