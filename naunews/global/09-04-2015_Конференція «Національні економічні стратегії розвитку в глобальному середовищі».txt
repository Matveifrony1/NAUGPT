Заголовок: Конференція «Національні економічні стратегії розвитку в глобальному середовищі»
Дата: 09/04/2015
URL: https://nau.edu.ua/ua/news/2015/4/konferencziya-naczionalni-ekonomichni-strategii-rozvitku-v-globalnomu-seredovishhi.html
==================================================

8 квітня 2015 р. в Інституті міжнародних відносин НАУ відбулася VI Міжнародна науково-практична конференція «Національні економічні стратегії розвитку в глобальному середовищі».
Відкриваючи конференцію, завідувач кафедри – проф. д.е.н. С. Сіденко означила сучасні тренди розвитку світового господарства та  закликала науковців до плідної дискусії навколо проблематики визначення шляхів реалізації стратегії євроінтеграції України.
Директор ІМВ А. Фоменко зазначила, що розробка стратегій розвитку національної економіки є актуальною для України, яка прагне досягти високих показників конкурентоспроможності у всіх сферах розвитку національного господарства.
Почесний гість конференції – проф. д.е.н. А. Філіпенко, академік АН Вищої школи України, голова Української асоціації економістів-міжнародників (Інститут міжнародних відносин Київського національного університету ім. Т. Шевченка), представив «Концепцію солідарної (народної) економіки» та визначив перспективи її застосування в Україні.
Великий інтерес всіх присутніх викликали виступи іноземних учасників конференції: д-ра М. Сташевскі (Заступника голови Місії OSCE в Україні); к.т.н. Ю. Нахла (Сірія, «Міжрегіональна Академія управління персоналом», м. Київ); Б. Ескобара (Нікарагуа, експерта у сфері зовнішньоторговельних відносин).
Відбулись плідні дискусії. Вплив ризиків та викликів інституційної кризи на впровадження стратегій розвитку національної економіки в умовах глобалізації визначив у авторській доповіді Заслужений економіст України Я. Жаліло (ДУ «Інститут економіки та прогнозування» НАН). Базові стратегії розвитку фінансової системи України в умовах глобалізації представили проф., д.е.н. О. Шаров (НІСД, м. Київ) та проф. д.н.д.у. О. Іваницька (ДННУ «Академія фінансового управління» при Міністерстві фінансів України). Роль освіти у реалізації стратегій розвитку національної економіки в глобальному середовищі відзначила проф., д.е.н. І. Каленюк (Інститут демографії та соціальних досліджень ім. М.В.Птухи НАНУ). Раціональні елементи  стратегічних підходів та ірраціональність впливу окремих суб’єктивних чинників в процесі  розробки та впровадження стратегій економічного розвитку в умовах глобалізації дослідив проф., д.е.н В. Герасимчук («Київський політехнічний інститут» (КПІ), м, Київ).
Професор, д.ф.н. В. Ільїн (Київський національний університет ім.. Т. Шевченка), акцентував увагу на проблемах філософсько-економічного аналізу під час розробки національних економічних стратегій розвитку в глобальному середовищі. Професор, д.е.н. І. Бистряков (ДУ «Інститут економіки природокористування та сталого розвитку» НАНУ) презентував експертні оцінки природного багатства України в контексті реалізації стратегії сталого розвитку. Заслужений економіст України, проф., д.н.д.у. С. Біла (ІМВ НАУ) відзначила роль стратегії сталого розвитку України до 2020 року та її вплив на прискорення процесів євроінтеграції.
Комплекс практичних питань щодо розвитку авіаційних перевезень у системі стратегічного планування національної економіки висвітлили у доповідях Заслужений працівник транспорту України Л. Шмаєвич (експерт з авіаційної галузі, м. Кіровоград) та Заслужений економіст України Г. Кузьменко (Кіровоградський національний технічний університет).
У дискусіях та обговореннях доповідей активну участь узяли викладачі, аспіранти, здобувачі та студенти ІМВ.
Базові положення доповідей, а також рекомендації конференції будуть опубліковані у збірнику Матеріалів тез доповідей «Національні економічні стратегії розвитку в глобальному середовищі»..