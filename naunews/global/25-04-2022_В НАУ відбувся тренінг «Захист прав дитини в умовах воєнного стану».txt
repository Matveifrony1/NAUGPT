Заголовок: В НАУ відбувся тренінг «Захист прав дитини в умовах воєнного стану»
Дата: 25/04/2022
URL: https://nau.edu.ua/ua/news/2022/3/v-nau-vidbuvsya-trening-zahist-prav-ditini-v-umovah-voennogo-stanu.html
==================================================

21 квітня Інформаційно-просвітницьким центром з прав людини Юридичного факультету (ЮФ) Національного авіаційного університету, спільно з кафедрою теорії та історії держави і права факультету, проведено тренінг на тему «Захист прав дитини в умовах воєнного стану» (за матеріалами міжнародних та національних стандартів прав дитини).
Захід було організовано для учнів закладів загальної середньої освіти міста Києва та регіонів України.
До тренінгу доєднались:
- декан ЮФ НАУ Ірина Сопілко;
- директор Інформаційно-просвітницького центру з прав людини Олена Макеєва;
- завідувач кафедри теорії та історії держави і права Світлана Головко;
- науково-педагогічні працівники та студенти 1 курсу факультету;
- учні шкіл (гімназії № 154 та спеціалізованої школи І-ІІІ ступенів № 159 з поглибленим вивченням англійської мови міста Києва, Ставищенського юридичного та педагогічного ліцею, Червонослобідської загальноосвітньої школи І-ІІІ ступенів, Черкаської спеціалізованої школи І-ІІІ ступенів № 20, Житомирської міської гуманітарної гімназії № 23 ім. М.Очерета).
«Російська агресія в Україні стала для усіх великим викликом і випробуванням, зокрема і для дітей, насамперед тих, які перебували чи досі перебувають у зоні бойових дій. Запропонована до обговорення сьогодні тема є дуже актуальною, оскільки під час війни порушуються всі права дитини: право на життя, право бути з сім’єю і громадою, право на здоров’я, право на розвиток особистості, а також право на турботу і захист. Ці порушення вимагають правового регулювання та захисту з боку як національних, так і міжнародних інституцій» - відкриваючи захід зазначила декан факультету.
Учасниками тренінгу розглянуті питання, що стосуються поняття прав людини та історії їх виникнення, міжнародних та національних документів, які є правовим підґрунтям для захисту прав дитини, механізму захисту прав дітей в умовах воєнного стану тощо. Викладачі надали школярам практичні поради щодо захисту їх прав як у цивільному житті, так і в умовах війни. Цікавими та змістовними були виступи і презентації студентів, які активно долучалися до обговорення питань захисту прав дитини.
«Війна змінила життя мільйонів дітей, що матиме довгострокові наслідки для наступних поколінь. Діти - одна із найвразливіших груп, що зростають в умовах війни, захищені нормами міжнародного гуманітарного права та національним законодавством. Проте нині безпека дітей, їхній добробут та доступ до основних послуг – все це під загрозою через жахливе насильство, яке не припиняється» - зазначила Олена Макеєва.