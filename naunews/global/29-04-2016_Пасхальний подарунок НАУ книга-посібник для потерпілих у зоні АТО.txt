Заголовок: Пасхальний подарунок НАУ: книга-посібник для потерпілих у зоні АТО
Дата: 29/04/2016
URL: https://nau.edu.ua/ua/news/2016/4/pasxalnij-podarunok-nau-kniga-posibnik-dlya-poterpilix-u-zoni-ato.html
==================================================

27 квітня 2016 року представнику Міжнародного благодійного фонду «Наступний крок» Вячеславу Дегтярьову були передані 300 примірників книги, яка видана колективом авторів – патріотів, що працюють на  кафедрі архітектури НН інституту Аеропортів «Своя крыша над головой. Построй. Восстанови. Купи». По суті це пасхальний подарунок Національного авіаційного університету мешканцям сходу України, які через бойові дії в зоні АТО втратили житло, або воно зазнало значних руйнувань. За своїм призначенням це видання - посібник, завдяки якому люди, що не мають досвіду ведення будівельних робіт, можуть самотужки побудувати або відремонтувати своє зруйноване житло.
Книга створювалася українськими патріотами кафедри архітектури і видавалася на добровільні пожертви. До списку авторів цього унікального видання, входять всі люди, які хоч якось сприяли створенню цієї книги. Роботу над нею ентузіасти розпочали з другої половини 2014 року. Працювали на громадських засадах, самозречено. І результат був гідний праці. На ІV Міжнародному конкурсі  «Архітектура та містобудування». в КНУБА, який проходив у вересні 2015 року посібнику присуджено І місце серед друкованих видань цього профілю.
Книга вийшла у світ. Проте, як благодійне видання, його не можна було продавати. А треба було, щоб книга якось дійшла до людей у зоні АТО. Організатори зверталися і до Міжнародної організації Червоного Хреста і до Представництва ООН. Але на допомогу знову (вкотре!) прийшли тільки волонтери. Із «Наступного кроку». Вони погодилися доправити такий потрібний пасхальний подарунок. І от, як ми писали на початку, на майданчику перед Центром культури та мистецтв НАУ, відбулася передача книжки волонтерам.
Цією «операцією» керувала Наталія Тимошенко, доцент кафедри архітектури НН інституту Аеропортів. Це людина, яка була щонайактивнішим каталізатором бурхливого творчого процесу творення цього видання  – від рукопису до поліграфічного етапу. Саме завдяки їй ми дізналися про історію створення дуже потрібної книги, людям, які зараз перебувають у біді. І розповіли про це вам.
Ще одна обставина. Наталія Миколаївна підкреслила, що цей проект був реалізований і став успішним завдяки підтримці в. о. ректора НАУ Володимира Харченка, який всіляко сприяв випуску цієї книги, а потім і участі її у вищезгаданому конкурсі.
Тож давайте побажаємо: нехай цей посібник допоможе людям відновити своє житло для мирного, щасливого і довгого життя. А волонтеру Вячеславу Дегтярьову, який повезе його в зону АТО зичимо щасливої дороги!
P.S. Заступник голови правління фонду Інна Холодкова пообіцяла НАУ надати адреси, за якими посібник буде поширений на Донбасі.