Заголовок: «OldСarLand-2018» поповнив бюджет НАУ і Державного музею авіації
Дата: 17/05/2018
URL: https://nau.edu.ua/ua/news/1/5/oldsarland-2018-popovniv-byudzhet-nau-i-derzhavnogo-muzeyu-aviatsii.html
==================================================

Нещодавно кияни та гості столиці мали унікальну нагоду побувати на екзотичному, найпотужнішому в Україні технічному фестивалі «OldСarLand 2018», який проходив із 27 квітня по 1 травня на території Державного музею авіації ім. О. Антонова. На фестивалі під крилами десятків літаків глядачі побачили унікальну ретротехніку: автомобілі, мотоцикли, велосипеди, мопеди, вантажівки, автобуси.
«Власних коштів у музею на рекламу не багато, тож було задіяно чимало спонсорів, які добряче вклалися в якісну рекламу, - розповідає заступник директора музею Андрій Фоменко. - Тож ще за місяць до фестивалю «ОldCarLand-2018» люди масово йшли до музею, та й до цього часу відвідувачів не меншає. Організатором фестивалю виступила громадська організація «Олд Кар Сервіс», яка й профінансувала оренду території Музею на час фестивалю, відповідно, відчутно поповнивши скарбничку музею і НАУ».
Фестиваль привабив багато людей, які отримали змогу побачити більше тисячі старих раритетних автомобілів із усієї України. Чимало незвичайних автоекспонатів приїхало до столиці з Харкова, Запоріжжя, навіть з Прибалтики. Зокрема, відвідувачі фестивалю побачили унікальні автомобілі, зокрема, «Rolls-Royce».
Певного шарму надавали історичні реконструктори, які до своїх екзотичних авто одягнули  російську, німецьку, італійську військову форму часів Другої світової війни. Крім того, у фестивалі взяли участь й байкери, які представили своїх колоритних «коней».
«Цей захід дуже цікавить людей, наразі, ми плануємо провести наступний «ОldCarLand» вже наприкінці вересня. Ми хотіли б, щоб це «свято техніки» співпало з урочистостями з нагоди 85-річчя НАУ та 15-річчям Державного музею авіації ім. О. Антонова», - додає Андрій Фоменко.
Беззаперечно, що завдяки фестивалю про музей дізнається все більше й більше людей. «Цей фестиваль дав чимало бонусів для нас, адже, по-перше, бюджет музею й НАУ поповнився декількома сотнями тисяч гривень, - продовжив розповідь старший науковий співробітник музею Сергій Макаров. - Але, найголовніше – відбулася хороша, позитивна рекламна акція і музею, і університету. Фестиваль, як цікава подія, по-перше, привабив тисячі  людей, які побували у музеї, а потім розповіли про нього своїм близьким і знайомим. По-друге, чимало ЗМІ активно висвітлюють події фестивалю, відтак інформація про музей і НАУ охоплює велику глядацьку аудиторію: в останні 3-4 роки музей став дуже рейтинговим і відвідуваним саме завдяки ЗМІ».
Додамо, що вперше фестиваль «OldСarLand» проводився на території музею восени 2014 року. Він став вже традиційним для музею, оскільки відбувається двічі на рік, і у 2018-му відбувся у восьме.
Наголосимо, що в рейтингу «TripAdvisor» (найбільшого у світі туристичного порталу) Державний музей авіації ім. О. Антонова знаходиться в першій десятці серед 450 найцікавіших туристичних об’єктів світу.