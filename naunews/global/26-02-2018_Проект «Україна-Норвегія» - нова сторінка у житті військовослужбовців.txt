Заголовок: Проект «Україна-Норвегія» - нова сторінка у житті військовослужбовців
Дата: 26/02/2018
URL: https://nau.edu.ua/ua/news/1/2/proekt-ukraina-norvegiya-nova-storinka-u-zhitti-viyskovosluzhbovtsiv.html
==================================================

23 лютого у Кропивницькому відкрито весняний семестр проекту «Україна-Норвегія». У Льотній академії НАУ група військовослужбовців та членів їхніх сімей розпочали навчання за програмою «Безпека підприємницької діяльності».
В урочистому відкритті взяли участь президент Міжнародного фонду соціальної адаптації Володимир Рубцов, перший заступник Міністра освіти і науки України Володимир Ковтунець, народний депутат України Олександр Горбунов, начальник академії Сергій Неділько та заступник командира 3-го полку майор Сергій Францишкевич. Привітати слухачів прийшли випускники минулого семестру Олег Ковальчук та Ірина Квінцерт.
Ця програма уже 15 років ефективно реалізовується в Україні і чотири роки як до неї увійшла Льотна академія. Мета проекту - сприяти соціальній адаптації військовослужбовців і членів їх сімей до умов цивільного життя. Фінансується проект Урядом Норвегії. Партнером проекту з норвезького боку є NORD Університет (м. Будо). Організатором виконання проекту в Україні є Міжнародний фонд соціальної адаптації.
Це єдиний в Україні проект, що надає можливість включати до складу учасників членів сімей звільнених або тих, що підлягають звільненню військовослужбовців. Географія проекту охоплює 14 міст України: Київ, Одеса, Миколаїв, Вінниця, Тернопіль, Чортків, Львів, Івано-Франківськ, Луцьк, Чернівці, Кропивницький, Чернігів, Мелітополь, Запоріжжя.
Слухачам весняного семестру буде запропоновано додатково освоїти юридичні та економічні питання, пов’язані з безпекою підприємництва, організацією власного бізнесу тощо. Учасники пройдуть тренінги, семінари та майстер-класи, що будуть корисними при пошуку роботи або ж для організації власної справи.
Перед присутніми виступили начальник академії Сергій Неділько, президент МФСА Володимир Рубцов та народний депутат Олександр Горбунов, перший заступник Міністра освіти і науки України Володимир Ковтунець та заступник командира 3-го полку майор Сергій Францишкевич.