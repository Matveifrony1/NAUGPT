Заголовок: Розпочато проект з академічної мобільності студентів та викладачів НАУ за підтримки уряду Польщі
Дата: 12/07/2021
URL: https://nau.edu.ua/ua/news/2021/7/rozpochato-proekt-z-akademichnoi-mobilnosti-studentiv-ta-vikladachiv-nau-za-pidtrimki-uryadu-polshchi.html
==================================================

Завершився робочій візит делегації НАУ на чолі з ректором Максимом Луцьким у Міжнародний університет логістики та транспорту м. Вроцлав, Польща.
Основна увага перемовин приділялась реалізації міжнародного освітнього проекту «Катамаран – комплексне об’єднання магістерських досліджень в сфері логістики».
Проект передбачає спільне навчання магістрів за гармонізованою освітньо-науковою програмою «Логістика» та проведення комплексних магістерських досліджень в галузі логістики.
Вказану програму Національного авіаційного університету було акредитовано Британською професійною асоціацією CILT(UK), що засвідчує переданий ректору НАУ Максиму Луцькому Сертифікат. Така акредитація підтверджує високу якість Програми та дає доступ її учасникам (студентам та викладачам) до низки світових інформаційних ресурсів.
Проект фінансуватиметься урядом Польщі та ЄС. Термін його реалізації: 01.09.2021-30.06.2023 навчальні роки. Передбачено групу з 20 студентів - 15 студентів Національного авіаційного університету та 5 студентів Міжнародного університету логістики та транспорту м. Вроцлав.
Результати домовленостей наступні:
- 15 студентів-магістрів НАУ забезпечуються стипендією з урахуванням покриття транспортних, візових та страхових витрат (4330 євро за 10 місяців перебування в Польщі).
- Студенти-учасники Програми проведуть перший навчальний рік у Національному авіаційному університеті, а другий навальний рік у Міжнародному університеті логістики та транспорту м. Вроцлав.
- По закінченню навчання здобувачі вищої освіти отримають спільний європейський диплом університетів-партнерів. Студентам НАУ, які братимуть участь у програмі, також будуть вручені персональні Сертифікати про навчання на акредитованій CILT(UK) програмі, що дають значні переваги при працевлаштуванні за спеціальністю в будь-якій країні світу.
Також, у рамках програми, передбачене підвищення кваліфікації викладачів НАУ у Міжнародному університеті логістики та транспорту м. Вроцлав з компенсуванням всіх витрат польською стороною.