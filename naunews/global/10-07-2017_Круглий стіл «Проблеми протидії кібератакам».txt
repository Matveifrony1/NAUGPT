Заголовок: Круглий стіл «Проблеми протидії кібератакам»
Дата: 10/07/2017
URL: https://nau.edu.ua/ua/news/2017/6/krugliy-stil-problemi-protidii-kiberatakam.html
==================================================

10 липня 2017 р. за підтримки Торгово-промислової палати (ТПП) України відбудеться дискусія за круглим столом «Наймасштабніша кібератака на український бізнес: як захиститись?».
Як відомо, 27 червня 2017 р. мала місце хакерська атака, що за всю вітчизняну онлайн-історію стала найбільшою.
Експерти ТПП України щодня отримують понад 100 запитів на консультації щодо засвідченням форс-мажорних обставин від бізнесу, постраждалого внаслідок кібератаки на корпоративні мережі. За минулий тиждень Кіберполіція звітувала про 2 100  повідомлень щодо інфікування комп’ютерних мереж вірусом-шифрувальником. Збитки від кібератаки вірусом Petya.A вже оцінили у 8 млрд дол.
Питання проблеми захисту від несанкціонованого втручання в роботу комп’ютерних мереж вирішуватимуться представниками Держспецзв’язку, Кіберполіції, СБУ, Мінфіну, РНБО, а також юристами та кращими експертами у сфері кібербезпеки.
Серед спікерів круглого столу: Геннадій Чижиков, президент ТПП України; Володимир Коляденко, голова Комітету з електронних комунікацій при ТПП України; Євген Дихне, голова Авіаційного комітету при ТПП України, перший заступник генерального директора Міжнародного аеропорту «Бориспіль»; Олена Павлова, партнер правової групи «Павлова & Партнери», член Асоціації адвокатів; Алла Нестеренко, директор Дирекції правового забезпечення діяльності ТПП України; Олександр Галущенко, директор «IT лабораторія», «білий» хакер; Антон Кудін, керівник проектів та програм Департаменту безпеки Національного банку України; Олексій Барановський, директор Київської Кібер Академії, регіональний представник ISACA; Олександр Корнейко, вчений секретар Інституту проблем моделювання в енергетиці ім. Г.Є. Пухова, Національна академія наук України.
У дискусії візьме участь Голова Підкомісії «Кібербезпека» НМК МОН України, директор Навчально-наукового інституту Комп'ютерних інформаційних технологій Національного авіаційного університету професор Олександр Юдін.