Заголовок: Всеукраїнська науково-практична конференція «Сучасні технології землеустрою, кадастру та управління земельними ресурсами»
Дата: 22/03/2016
URL: https://nau.edu.ua/ua/news/2016/3/vseukrainska-naukovo-praktichna-kon.html
==================================================

14-15 березня 2016 року на кафедрі землеустрою та кадастру Інституту екологічної безпеки Національного авіаційного університету пройшла щорічна Всеукраїнська науково-практична конференція «Сучасні технології землеустрою, кадастру та управління земельними ресурсами».
З вітальним словом до учасників конференції звернувся в.о. ректора Національного авіаційного університету Володимир Харченко. Він привітав землевпорядників з їх професійним святом та наголосив на важливості їх праці для розвитку держави. «Функціонування авіаційного транспорту нерозривно пов´язане з використанням земельних ресурсів, тому обмін досвідом професіоналів з молодими науковцями дає можливість істотно просунутися вперед у пошуку оптимальних шляхів вирішення проблемних питань науково-технічного розвитку у сфері землеустрою, кадастру та управлінні земельними ресурсами» - зазначив Володимир Петрович.
У конференції взяли участь представники 45 державних та приватних організацій, що займаються топографо-геодезичною, картографічною, землевпорядною та кадастровою діяльністю, науковці, науково-педагогічні працівники вищих навчальних закладів України, аспіранти, студенти, практики.
На пленарному засіданні з доповідями, в яких були підняті актуальні проблеми галузі, виступили заступник директора Департаменту земельних ресурсів КМДА, начальник управління ринку землі Юрій Кулаковський, представники Департаменту містобудування та архітектури КМДА Владислав Смілка та Анатолій Савчук, головний спеціаліст Департаменту топографо-геодезичної і картографічної діяльності Державної служби України з питань геодезії, картографії та кадастру Антон Оселедько, заступник директора з наукової роботи Науково-дослідного інституту геодезії і картографії Олег Кучер, завідувач лабораторії Світового центру даних з геоінформатики та сталого розвитку Віктор Путренко, головний спеціаліст ДП «Геосистема» Василь Долинний, директор першого в Україні супермаркету космічних знімків «ТВІС» Олесь Ясинський, представник компанії «ЕСОММ» Лілія Солом`янчук, доцент Національного авіаційного університету Петро Крельштейн,  президент ГІС - асоціація України Олександр  Мельник,  представник  компанії «Softprom by ERC», яка впроваджує новітні технології компанії
Autodesk
для моделювання Владислав Омельченко, заступник начальника злітно-дослідної станції ДП «Антонов» Юрій Мошковський та інші.
На конференції були розглянуті питання проведення топографо-геодезичних робіт; робіт з аерофотозйомки та цифрової фотограмметрії; роздержавлення і приватизації земель; порядку надання земель авіаційному транспорту; формування землеволодінь і землекористувань; реєстрації земельних ділянок; обліку і оцінки земель; правового регулювання земельних відносин; земельно-кадастрової інвентаризації земель і зонування територій; умов використання за цільовим призначенням земель авіаційного транспорту; організації територій авіаційного транспорту; економіки землекористування; управління земельними ресурсами; оцінки земель та нерухомого майна; державного контролю за використанням земель; геосистемного моніторингу земельних ресурсів авіаційного транспорту; охорони земель авіаційного транспорту та суміжних земель в процесі будівництва та експлуатації об’єктів повітряного транспорту та ряд інших.