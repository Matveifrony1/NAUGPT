Заголовок: НАУ крізь роки
Дата: 27/09/2018
URL: https://nau.edu.ua/ua/news/1/9/nau-kriz-roki.html
==================================================

2018 рік для Національного авіаційного університету – ювілейний: цьогоріч ми відзначаємо 85 років. Пройшовши великий і непростий шлях від КАІ до НАУ, наш заклад став потужним навчально-науковим центром на теренах України, здобув визнання в авіаційній спільноті, зробив вагомий внесок у розвиток авіації, освіти, науки і техніки.
На честь такої поважної дати 25 вересня 2018 року в Науково-технічній бібліотеці відбулися просвітницькі заходи, присвячені 85-річчю НАУ. Зокрема, для студентів І курсу ФЕБА у рамках NAU Library Open School було проведенo заняття «Пошук інформації в Науково-технічній бібліотеці НАУ». Ініціювала його старший викладач кафедри української культури та мови НН ГМІ Тетяна Чухліб. Роботу бібліотеки презентували: завідувачі відділів НТБ Наталія Куджоян, Олена Можеітова та Ірина Ткачова, бібліотекарі І категорії Юлія Шененко й Ольга Остроух.
Відвідини читальних залів й відділів, відкрили для першокурсників багато цікавого. Вони ознайомилися з виставковою діяльністю та бібліографічною роботою книгозбірні. Дізналися про каталогізацію фонду, електронні ресурси НТБ, інформатизацію процесів в НАУ.
Готуючись до ювілею НАУ, завідувач сектору НТБ Оксана Лазаренко підготувала просвітницько-популяризаторський захід «НАУ крізь роки» і разом зі старшим викладачем кафедри української культури та мови НН ГМІ Тетяною Чухліб провела огляд-лекцію, присвячену 85-річчю НАУ. Для студентів це був своєрідний урок-відкриття… Усі присутні поринули до витоків світової й вітчизняної авіації та творення нашого університету… Особливий інтерес у слухачів викликали видатні постаті у царині авіації: новатори, науковці, успішні авіатори, ректори нашого вишу: Микола Голего та Олександр Аксьонов. Святкову атмосферу заходу створили книжки, що були представлені на розгорнутій книжково-ілюстративній виставці «На шляху прогресу», яка присвячена  ювілею нашого навчального закладу.
Цей камерний, світлий захід сколихнув творчий політ студентів і став для них поштовхом до здобуття глибоких професійних знань, зміцнення патріотичної свідомості. Ми впевнені, що молодь НАУ гідно продовжуватиме закладені в минулому традиції й  надбання НАУ. Ми сміливо можемо доручити їм небо...
85 років – це лише проміжна віха нашого шляху. НТБ вже працює над новими проектами й завданнями, щоб примножити славу Національного авіаційного університету.
Будемо: жити, творити, перемагати!