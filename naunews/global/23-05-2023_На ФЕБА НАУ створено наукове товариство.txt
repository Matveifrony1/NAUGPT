Заголовок: На ФЕБА НАУ створено наукове товариство
Дата: 23/05/2023
URL: https://nau.edu.ua/ua/news/2023/5/na-feba-nau-stvoreno-naukove-tovaristvo.html
==================================================

В переддень Дня Науки, 19 травня 2023 року, на факультеті економіки та бізнес-адміністрування проведено перші засновницькі збори Наукового товариства ФЕБА.
Проведене опитування науково-педагогічних працівників і здобувачів вищої освіти перед створенням Наукового товариства ФЕБА показало вмотивованість та зацікавлення у формуванні комунікаційного осередку для координації спільних наукових досліджень, реалізації наукових ідей та взаємної підтримки при популяризації здобутків.
Засідання відкрив декан ФЕБА, доктор економічних наук, професор Сергій Смерічевський, який привітав усіх з прийдешнім днем Науки в Україні, окреслив можливості та напрями розвитку наукової діяльності для членів Наукового товариства.
Під час заходу виступили:
- Ольга Полоус, доктор економічних наук, доцент, професор кафедри маркетингу ФЕБА з доповіддю на тему «Міжнародні наукові можливості»,
- Анастасія Сімахова, доктор економічних наук, доцент, професор кафедри бізнес-аналітики та цифрової економіки ФЕБА, заступниця голови Ради молодих вчених при Міністерстві освіти і науки України з доповіддю на тему «Бренд науковця та академічна доброчесність»,
- Ольга Вовк, доктор економічних наук, доцент, заступниця декана ФЕБА з доповіддю на тему «Стимули реалізації наукових досліджень в Україні».
Також присутні обговорили організаційні питання щодо роботи Наукового товариства ФЕБА, окреслили тематику подальших зустрічей і координацію розвитку спільних наукових тем.