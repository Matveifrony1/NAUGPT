Заголовок: Літературні читання «Kobzar International»
Дата: 28/03/2018
URL: https://nau.edu.ua/ua/news/1/3/literaturni-chitannya-kobzar-international.html
==================================================

27 березня у Центрі міжнародної освіти НАУ пройшов літературний вечір, присвячений 204 річниці від дня народження Тараса Шевченка. Студенти віддали данину великому Кобзареві, виконавши вибрані поетичні твори та пісні на його вірші.
Вечір розпочався знайомством слухачів підготовчого відділення із непростим життєвим шляхом митця та його різноманітними мистецькими талантами. Також слухачі дізналися багато цікавого про пам’ятники Тарасу Шевченку, встановлені по всьому світу, оскільки його геній шанують далеко за межами України. Родзинкою вечора стало декламування поезії та виконання слухачами пісень своїми рідними мовами.
«Реве та стогне Дніпр широкий» арабською мовою прозвучав із вуст Джавхер Вісам Халдун Салем (Йорданія). А віршем «Садок вишневий коло хати» китайською слухачів здивував Хань Хао. Слухач із Тайваню Чан Ші-Куань вразив гостей та учасників не лише вокалом, а й знанням української мови,  якою він виконав пісню «Ой, по горі роман цвіте». Зворушили глядачів Махмуді Айдин  з Ірану з твором «Не завидуй багатому» англійською мовою та Сабрі Мухамад Ріяд із Палестини із уривком з поеми «Гайдамаки». А марокканка Бабакуя Худа виступила у змішаному жанрі, продекламувавши вірш «Сонце заходить, гори чорніють» під акомпанемент флейти  Аббасі Хамеда (Іран).
Кульмінацією вечора став всесвітньо відомий «Заповіт» у виконанні Іч Шарфі Аднан (Марокко), Вен Шо (Китай), Єремінайте Вайва (Литва), Алфліті Шаза (Марокко), Ідріссі-Лхадрауі  Салма (Марокко), Версесі Франко (Аргентина), Сабрі Мухамад Ріяд (Палестина) та Бенжеллун Башир (Марокко) українською, китайською, литовською, англійською, французькою, іспанською, арабською, турецькою та російською мовами.
Вечір завершив виступ кандидата філософських наук, професора, члена Спілки письменників України Т. Лебединської.