Заголовок: Факультет міжнародних відносин продовжує активну співпрацю з міжнародними колегами
Дата: 17/01/2024
URL: https://nau.edu.ua/ua/news/2024/1/fakultet-mizhnarodnih-vidnosin-prodovzhue-aktivnu-spivpratsyu-z-mizhnarodnimi-kolegami.html
==================================================

Студенти ФМВ візьмуть участь у німецькомовному муткорті з державного права, профінансованого Німецькою службою академічних обмінів (DAAD).
Завдяки співпраці факультету з Дюссельдорфським університетом імені Генріха Гейне та Казахським державним юридичним університетом імені М.С. Нарікбаева було подано спільну заявку на проведення німецькомовного муткорту з державного права.
За результатами розгляду поданої заявки DAAD прийняла рішення про фінансування у 2024 році німецькомовного муткорту з державного права за участі студентів з Німеччини, України й Казахстану. Відбірковий тур пройде в Алмати, а фінал – у грудні в Дюссельдорфі.
Німецька служба академічних обмінів покриває усі витрати, пов’язані з участю студентів у змагальному судовому процесі.
Це вже не перший спільний освітній проект факультету з іноземними партнерами. У 2021 році на базі Факультету міжнародних відносин за підтримки DAAD було проведено Міжнародний німецькомовний муткорт з державного та конституційного права Київ-Дюссельдорф (Німеччина). Заняття проводив Євгеній Соколов із Дюссельдорфського університету ім. Генріха Гейне. Викладачі та студенти факультету прослухали лекції про систему юридичної освіти в Німеччині та ознайомилися з методиками опрацювання казусів та практичної аргументації, попрактикувалися у розв’язанні конкретних задач.
Така активна міжнародна співпраця сприяє обміну досвідом та підвищенню якості підготовки фахівців у галузі міжнародних відносин.