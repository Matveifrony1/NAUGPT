Заголовок: НАУ виступив ініціатором створення авіаційної стартап платформи
Дата: 10/08/2021
URL: https://nau.edu.ua/ua/news/2021/8/nau-vistupiv-initsiatorom-stvorennya-aviatsiynoi-startap-platformi.html
==================================================

Сьогодні, у Національному авіаційному університеті відбулась зустріч науково-педагогічного складу університету із представниками Українського фонду стартапів. На зустрічі були присутні:
Павло Карташов, директор Фонду;
Ігор Шапатаєв, ІТ директор Фонду;
Сharles К. Whitehead, інвестор, професор Cornell University Law School США;
Євгеній Романенко, проректор з наукової роботи НАУ та інші.
Також, до зустрічі онлайн долучились представники Харківського національного університету радіоелектроніки.
Український фонд стартапів підтримує проекти у вигляді грантів без участі в капіталі. Грантова програма Фонду покликана сприяти створенню та зростанню технологічних стартапів на ранній стадії розвитку в Україні з метою підвищення їх глобальної конкурентоспроможності.
Євгеній Романенко привітав гостей і підкреслив важливість розробок наукової спільноти НАУ і необхідність втілювати вдалі проекти у життя, завдяки інвестиціям Українського фонду стартапів.
Представники Фонду презентували можливості та задачі Фонду, а також окреслили правила та умови подачі заявки на отримання гранту.
Сharles К. Whitehead розповів, що американський інтелектуальний ринок зацікавлений у глобалізації своїх інвестицій, а саме в українських розробках.
За результатами зустрічі було досягнуто домовленості щодо створення в перспективі авіаційної наукової стартап платформи із залученням спеціалістів авіаційної галузі, представників аеропортів та Українського фонду стартапів.