Заголовок: Зустріч з представником ДІФКУ щодо інвестиційної діяльності НАУ
Дата: 14/09/2018
URL: https://nau.edu.ua/ua/news/1/9/zustrich-z-predstavnikom-difku-shchodo-investitsiynoi-diyalnosti-nau.html
==================================================

12 вересня у Національному авіаційному університеті (НАУ) відбулась зустріч представників університету з Державної інноваційної фінансово-кредитної установи (ДІФКУ). Сторони були представлені: з боку НАУ - першим проректором Ігорем Миколайовичем Довбанем, з боку ДІФКУ - начальником відділу підтримки інноваційних проектів Підлісною Яною Вікторівною.
Діяльність ДІФКУ направлена на здійснення фінансової підтримки суб’єктів господарювання різних форм власності в рамках державної інноваційної політики. Зокрема, організація займається фінансуванням за рахунок власних та залучених коштів, у тому числі іноземних, науково-технічних і маркетингових досліджень, конструкторсько-технологічних та інших проектних робіт, науково-технічного пошуку, а також  за погодженням з Кабінетом Міністрів України, інноваційних та інвестиційних проектів і програм, спрямованих на впровадження у виробництво прогресивних науково-технічних  розробок і технологій.
Співпраця з ДІФКУ, що є спеціалізованою небанківською установою, яка виконує важливі функції надання частки інвестиційного внеску та державних гарантій інвесторам, є ключовим питанням у забезпеченні науково-технічного розвитку НАУ та залученні грантових коштів для стимулювання і розвитку винахідництва. Це потребуватиме комплексу організаційних, технічних та правових заходів,  спрямованих на створення умов,  що сприяють залученню та збереженню інвестицій, ефективній діяльності університету, як об'єкту інвестування та реінвестування, а також гарантування захисту законних прав та інтересів інвесторів.