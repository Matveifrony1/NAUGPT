Заголовок: III Конгрес Соціологічної асоціації України
Дата: 26/10/2017
URL: https://nau.edu.ua/ua/news/2017/10/iii-kongres-sotsiologichnoi-asotsiatsii-ukraini.html
==================================================

12-13 жовтня 2017 року на базі Харківського національного університету ім. В. Н. Каразіна відбувся III Конгрес Соціологічної асоціації України «Нові нерівності – нові конфлікти: шляхи подолання». До участі в роботі конгресу були запрошені доктор соціологічних наук, професор, завідувач кафедри соціології та політології Навчально-наукового гуманітарного інституту НАУ О. Хомерікі, доценти кафедри О. Михайлич, К. Настояща, старший викладач кафедри Н. Грищенко, викладач А. Тащенко, аспірант І. Шаповал.
12 жовтня на пленарному засідання виступили відомі українські та закордонні соціологи. Зокрема, академік НАН України, Президент САУ Віль Бакіров звернув увагу на те, що нерівність у соціальних взаємодіях присутня на всіх рівнях суспільного життя і змагання за фундаментальні блага, що прагне здобути будь-яка людина – багатство, владу та славу; академік НАН України Елла Лібанова розкрила причини та наслідки соціальної нерівності в Україні на підставі результатів роботи Інституту демографії та соціальних досліджень ім. М. В. Птухи НАН України; директор центру соціальної політики м. Будапешт Пал Тамаш обґрунтував наявність нових конфліктів у сфері трудової діяльності країн Європи; член Академії наук вищої школи України Ольга Куценко, спираючись на дані про зміни ВВП на душу населення з 1990 р. донині, окреслила суперечності та виклики комплексних соціальних нерівностей.
До обговорення питань, піднятих на засіданні Секції № 1 «Стан логіки та методології соціології в Україні: тупцювання на місці чи рух вперед?» під спільним головуванням професора Ю. Яковенка та професора Є. Головахи та Секції № 21 «Вільний час та дозвілля в процесах соціального розвитку суспільства» під головуванням керівника київського регіонального відділення САУ професора Н. Цимбалюк активно залучилися завідувач кафедри соціології та політології НАУ О. Хомерікі та професорсько-викладацький склад кафедри, які були учасниками пленарного засідання конгресу.