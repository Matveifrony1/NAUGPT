Заголовок: Спільна Молитва за сиріт
Дата: 12/11/2014
URL: https://nau.edu.ua/ua/news/2014/12/spilna-molitva-za-sirit.html
==================================================

9 листопада 2014 року студенти та викладачі Інституту аеропортів на чолі з директором інституту Октябриною Чемакіною взяли участь у спільній Молитві за сиріт, яка проходила у рамках проведення в Україні Всеукраїнського дня молитви за сиріт.
Молитва відбулася на Михайлівській площі Києва за участі голів і представників усіх християнських церков, членів Всеукраїнської Ради Церков і релігійних організацій, а також віруючих з інших релігійних союзів і об'єднань. Участь у молитві також узяли Президент України Петро Порошенко з дружиною, уповноважені посли та представники дипломатичних місій, діти-сироти з різних куточків країни, а також усі ті люди, яким болить серце за знедолених дітей.
Інститут аеропортів підтримує теплі дружні зв'язки з фундацією «Отчий дом». Студенти є частими гостями дитячого будинку, спілкуються з вихованцями, проводять творчо-розвиваючі заходи, конкурси та майстер-класи. Більше двох десятків вихованців «Отчого дому» навчається в Національному авіаційному університеті на різних спеціальностях – дизайн, архітектура, комп'ютерні технології тощо.
Цього дня люди всіх віросповідань молитовно просять Бога про захист, благословення та щасливі родини для дітей-сиріт, а також про Божу ласку для тих, хто приймає та виховує їх у своїх сім'ях.
Мільйони молитов і дорослих, і дитячих цього дня злинули до Небесного Отця. І нехай вони будуть почуті! І нехай зміняться на краще життя сотень тисяч дітей, а з ним і майбутнє нашої України.