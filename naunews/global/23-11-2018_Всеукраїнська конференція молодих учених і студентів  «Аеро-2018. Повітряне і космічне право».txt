Заголовок: Всеукраїнська конференція молодих учених і студентів  «Аеро-2018. Повітряне і космічне право»
Дата: 23/11/2018
URL: https://nau.edu.ua/ua/news/1/11/kfkf.html
==================================================

Перспективи удосконалення правового регулювання авіакосмічної галузі, розвиток інфраструктури авіаційного транспорту та ракетобудування, забезпечення населення доступними, якісними та безпечними послугами з повітряних перевезень; створення умов, що зменшуватимуть чи  нейтралізуватимуть вплив криміногенних чинників на поширення корупції обговорювали на Всеукраїнській науково-практичній конференції молодих учених і студентів «Аеро-2018. Повітряне і космічне право», що відбулась 22 листопада в Національному авіаційному університеті.
Почесний гість цьогорічної конференції директор Інституту держави і права ім. В.М. Корецького НАН України Юрій Шемшученко у своєму вітальному слові відзначив, що становлення та розвиток космічного права в нашій державі тісно пов’язане із діяльністю Міжнародного центру космічного права, який у цьому році святкує своє 20-річчя.
З цієї нагоди ректор НАУ Володимир Ісаєнко привітав колектив центру та наголосив, що авіакосмічна галузь на сьогоднішній день дуже актуальна не лише в Україні, а й у світі. Це підтверджує й  розширення міжнародного співробітництва НАУ, зокрема, створення спільного україно-китайського аерокосмічного інституту та візити до університету Міністра кадрових ресурсів Малайзії Кули Сегерана, комерційного директора авіакомпанії Ryanair Девіда О’Брайана та делегації з Національного агентства космічних досліджень та розробок Нігерії.
Директор ННЮІ НАУ Ірина Сопілко привітала присутніх з початком роботи конференції і висловила сподівання, що молоді науковці зі своїм  креативним прогресивним мисленням зможуть подолати стереотипи і виробити необхідні рекомендації саме у сфері удосконалення повітряного і космічного права.
Своїми думками з присутніми поділились відомі українські  вчені, керівники авіаційних підприємств, представники державних структур, юристи-практики, які безпосередньо вирішують складні правові проблеми, пов’язані із сертифікацією, конкуренцією, приватизацією, банкрутством, менеджментом та іншими аспектами космічного  та повітряного права. Цікавими і змістовними були доповіді:  Галини Суслової, керівника Інституту ІСАО; Віктора Ковальського, голови  Київської міської організації ГО «Союз юристів України», президента видавничої організації Юрінком Інтер, шеф-редактора газети «Юридичний вісник України»; Петра Липовенка, Президент Асоціації «Аеропорти України» цивільної авіації; Богдана Долінце, начальника навчального центру Міжнародного аеропорту «Бориспіль»; Ігоря Зелінського,начальника відділу інформаційно-аналітичного забезпечення Державної авіаційної служби України; Ірини Пилипчук, завідувач сектору з питань запобігання і виявлення корупції Державної авіаційної служби України; Василя Семеняки, старшого наукового співробітника Інституту держави і права НАН України імені В. М. Корецького; Сергія Яцкова, директора Київської філії Національного центру аерокосмічної освіти молоді імені О. М. Макарова, виконавчий директор Громадської організації «Українське молодіжне аерокосмічне об`єднання «Сузір`я»та ін.
У конференції взяли участь 268 учасників з 18  регіонів України, 27 навчальних закладів та 17 установ і організацій, діяльність яких пов'язана з авіакосмічною галуззю,  що свідчить про зацікавленість  у розробці наукових досліджень на дану тематику.
Пропозиції та рекомендації, висловлені учасниками конференції будуть впроваджуватись у навчальний процес, використовуватись для подальших наукових розробок, а також для удосконалення національного законодавства, в контексті адаптації до норм і вимог міжнародних стандартів.