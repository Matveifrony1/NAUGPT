Заголовок: Студентські «бої» за правилами
Дата: 25/04/2018
URL: https://nau.edu.ua/ua/news/1/4/studentski-boi-za-pravilami.html
==================================================

24 квітня у НАУ у веселій, невимушеній атмосфері пройшов щорічний правовий брейн-ринг серед юристів (студентів-іноземців вищої освіти м. Києва), започаткований три роки тому. Наш університет приймав гостей із Університету права АНУ, Торгівельно-економічного університету, Університету біоресурсів і Київського інституту міжнародних відносин.
Головна мета заходу – соціалізувати студентську молодь, яка приїздить до нас із інших країн, щоб вони також брали участь у такого роду інтелектуальних іграх. І для них – це цікаво, бо пізнавально. Часто період адаптації в Україні для іноземних студентів буває складним, і вони відчувають себе не зовсім комфортно.
-  Питання ми готуємо для них прості, щоб у молоді були позитивні емоції у спілкуванні зі своїми колегами, котрі приїздять з інших вузів, - розповіла напередодні «боїв» Вікторія Череватюк (кандидат історичних наук, доцент НАУ). - А також відбувається вивчення досвіду. Тобто, загалом популяризується наука і свого роду рекламується наш Юридичний інститут. Ми проводимо такі заходи, адже ммаємо велике бажання, щоб у нас навчалися студенти-іноземці.
Підбирати команди досить складно, бо на юридичних факультетах в Україні навчається не так багато іноземців – їх більше цікавлять технічні спеціальності. А ми, все-таки, хочемо, щоб вони приїжджали до нас навчатися й здобували саме фах юристів.
Зауважимо: щороку в НАУ також проводиться брейн-ринг для вітчизняних студентів вишів, і там вже збирається значно більше команд – до 25.
А у цьогорічному змаганні друге місце вибороли студенти-юристи нашого університету, але кращими виявилися – гості зі столичного  Торгівельно-економічного університету.