Заголовок: Студенти Навчально-наукового інституту аеропортів за крок до мрії
Дата: 25/10/2016
URL: https://nau.edu.ua/ua/news/2016/10/studenti-navchalno-naukovogo-institutu-aeroportiv-za-krok-do-mrii.html
==================================================

19 жовтня 2016 р. за ініціативою завідувача кафедри містобудування Навчально-наукового інституту аеропортів Галини Агєєвої та випускниці 2016 року Валерії Гнатенко відбулася презентація Першого молодіжного конкурсу з інтер'єрного дизайну «Get me 2 The Top Student». Його мета – залучити студентів до творчих конкурсів, активної співпраці з професіоналами та потенційними роботодавцями на кафедрі.
Конкурс проводиться Асоціацією британського та міжнародного дизайну SBID (The Society of British and International Design) для студентів спеціалізованих вищих навчальних закладів України впродовж жовтня 2016 р. – березня 2017 р.
Представники SBID – Наталія Большакова та Юлія Данилова – розповіли про умови та перспективи участі у конкурсі «Get me to the top», особливості розвитку індустрії дизайну в сучасних умовах, тощо.
Окрім того, представники Університету мистецтв Лондона (UAL) – партнера SBID - надали інформацію про можливість участі студентів в різноманітних навчальних програмах підтримки талановитої молоді.
У презентації взяли участь заступник директора Навчально-наукового інституту аеропортів Олена Бойко, завідувач кафедри містобудування Галина Агєєва, завідувач кафедри основ архітектури та дизайну Олена Трошкіна, доцент кафедри містобудування Людмила Бармашина, доцент кафедри архітектури Марія Тимошенко, старший викладач кафедри архітектури Олександр Пивоваров, асистент кафедри дизайну інтер’єрів Ганна Новік, студенти напрямків підготовки «Архітектура» та «Дизайн».
Викладачі кафедри містобудування та студенти 2-4 курсів  представили галерею графічних робіт та макетів, які були виконані під час вивчення навчальних дисциплін «Композиція», «Архітектурне проектування», а також роботи студентів-фіналістів ІІ Національного архітектурного студентського конкурсу «STEEL FREEDOM’2015» Володимира Іванова, Любомира Пащенко, Валерії Гнатенко, Ігоря Гавриленка, Максима Качана, Владислава Шереметьєва.
За умовами конкурсу SBID переможці з трьох категорій – приватний простір, публічний простір, дизайн продукту – отримають можливість шестимісячного стажування в української компанії, абсолютний переможець отримає три місяця інтернатури в провідний  британський студії дизайну.
З умовами конкурсу можна ознайомитись на кафедрі містобудування ННІАП.