Заголовок: Посвята в першокурсники – яскравий початок навчального року
Дата: 30/08/2019
URL: https://nau.edu.ua/ua/news/2019/8/posvyata-v-pershokursniki-–-yaskraviy-pochatok-navchalnogo-roku.html
==================================================

Сьогодні у Національному авіаційному університеті відбулася посвята у студенти першокурсників усіх факультетів та інститутів.
Відкрив урочисте зібрання ректор Володимир Ісаєнко, який від усього колективу університету привітав першокурсників, що приєдналися до дружньої спільноти нашого університету. Він, зокрема, зазначив: «Належати до студентського колективу НАУ – одного з найавторитетніших вишів України – велика честь і відповідальність! Наш університет є генератором ідей та винаходів, передовим освітнім та науковим центром, могутнім інтелектуальним осередком. Тут ви отримаєте підтримку й розуміння викладачів, знайдете нових друзів, проявите свої таланти і ділові риси».
Ректор НАУ представив присутнім проректорів, деканів факультетів та директорів інститутів університету. До першокурсників звернулися студенти старших курсів, які мають значні успіхи і досягнення у навчанні, науковій діяльності, спорті, громадській роботі. Вони розповіли про участь в програмах академічної мобільності Європейського Союзу,  всеукраїнських і міжнародних олімпіадах, наукових конкурсах; про можливості отримати іменні стипендії Президента України, Верховної Ради та Кабінету Міністрів України.
День посвяти в НАУ розпочався о 9 ранку з прийняття військової присяги на кафедрі військової підготовки університету в Державному музеї авіації НАУ. 26 студентів 5 курсу військової кафедри урочисто присягнули на вірність народу України під керівництвом начальника кафедри військової підготовки Олександра Водчиця. Ректор НАУ Володимир Ісаєнко побажав курсантам успіхів і наснаги у навчанні. Отець Андрій освятив майбутніх військовослужбовців. Завершилися  урочистості святковим маршем.
А напередодні у Державному музеї авіації вперше в історії НАУ відбулась неформальна посвята в першокурсники – «NAU_CHILL». Студенти мали змогу ознайомитись з унікальною експозицією музею та у неофіційній обстановці поспілкуватись із своїми деканами, кураторами і викладачами.
Вітаємо першокурсників і бажаємо їм натхнення та вагомих здобутків у навчанні!