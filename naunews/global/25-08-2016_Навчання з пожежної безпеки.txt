Заголовок: Навчання з пожежної безпеки
Дата: 25/08/2016
URL: https://nau.edu.ua/ua/news/2016/8/navchannya-z-pozhezhnoi-bezpeki.html
==================================================

25 серпня 2016 року в НАУ пройшли навчання та тренування з пожежної безпеки. Їх проводили служба пожежної безпеки НАУ разом з підрозділами Головного Управління Державної служби з надзвичайних ситуацій у м. Києві. Об’єктом, на якому проводилися навчання був обраний Центр культури та мистецтв НАУ. Це цілком логічно, оскільки під час масових заходів у глядацькому залі збирається півтори тисячі людей. Тому злагоджені дії охорони, працівників ЦКМ та пожежників у разі виникнення пожежі можуть врятувати життя сотням людей.
Навчання розпочалися під звуки сирен трьох пожежних машин, на яких на навчання прибули пожежні наряди.
Заступник начальника Солом’янського районного управління ГУ державної служби надзвичайних ситуацій майор Андрій Хомицький розповів, що такі навчання проводяться не рідше як раз на рік для відпрацювання дій пожежної охорони, насамперед гасіння пожежі і рятування людей. Зважаючи, що в НАУ велика територія, охорона має зустріти пожежників і допомогти їм якомога швидше дістатися до місця пожежі. Від цього часто залежить не тільки збереженість матеріальних цінностей, а й життя людей. За планом гасити пожежу на такому об’єкті звичайно виїжджає до 12 одиниць техніки.
Навчання складалися з двох частин – теоретичної та практичних занять. Теоретичну частину провів начальник караулу 3-ої Державної пожежно-рятувальної частини лейтенант В’ячеслав Корманчук. Він поінформував присутніх, якими мають бути їхні дії при виникненні пожежі, як і якими вогнегасниками правильно користуватися, навів ряд прикладів, коли пожежа виникала здавалося б з дрібниць, наприклад, коли після заряджання мобільного телефона зарядка залишалася підключеною до мережі. Учасники занять переконалися, що з вогнем жартувати не можна, наслідки можуть бути фатальні.
Після цього пожежники перевірили дієздатність пожежних гідрантів. Вона виявилася на висоті. Згодом запалав осередок умовної пожежі, і пожежники продемонстрували, як його правильно гасити за допомогою порошкового вогнегасника.
Як корисно знати дії під час пожежі проілюстрував приклад про випадок великої пожежі у готелі колишнього Ленінграду. Тоді загинуло дуже багато людей. А китайська делегація у складі 30 чоловік не зазнала щонайменших втрат, оскільки вони були добре проінструктовані, як треба поводитися у разі пожежі і дотримувалися приписів.