Заголовок: На крилах творчості
Дата: 02/07/2018
URL: https://nau.edu.ua/ua/news/1/7/na-krilah-tvorchosti.html
==================================================

З 28 червня до 2 липня 2018 року проходив ХХІ Міжнародний фестиваль дитячої та юнацької творчості «Золотий лелека» на Миколаївщині. Талановита молодь з України й з-за кордону брала участь у понад 20 творчих майстернях, щоб здобути передові місця й гранти у різних творчих напрямах. А поки молоді конкурсанти проходили випробовування, їх вчителі, вихователі й організатори підвищували професійну кваліфікацію в рамках фестивалю на творчих майстернях ІІІ Міжнародної школи «Академія педагогічної творчості». У програмі «школи» – психолого-педагогічні семінари, майстер-класи та тренінги для педагогічної спільноти.
Завідувач кафедри авіаційної психології, доктор психологічних наук, професор Навчально-наукового гуманітарного інституту НАУ – Помиткіна Л.В., провела психологічні тренінги особистісного зростання для педагогів: «Самоудосконалення – самореалізація». Метою тренінгової роботи була психологічна допомога у розкритті резервів власної особистості вчителя, людини, яка рік за роком, кожного дня не тільки навчає, а й виховує, надихає та віддає частинку себе, частинку власної душі іншим.
У психологічних вправах та іграх підводилися підсумки власних досягнень, констатувалися успіхи, відпрацьовувалися різні точки зору. Учасники ділилися поглядами на особисте щастя, створювали нові цілі й планували подальші досягнення. Червоною ниткою проходило гасло тренера: «Думка – Слово – Справа»!
Тренінги відбувалися в приємній, доброзичливій атмосфері. Педагоги відчували турботу, взаємодопомогу та отримали поради на майбутнє. Вирішили, що такі зустрічі з професіоналами-психологами додають наснаги, мотивують на досягнення, спрямовують бажання до постійного самоудосконалення та самореалізації!