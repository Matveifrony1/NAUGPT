Заголовок: ActInSpace: у НАУ 70 хакатонців почали думати над космічними проблемами
Дата: 29/05/2018
URL: https://nau.edu.ua/ua/news/1/5/actinspace-u-nau-70-hakatontsiv-pochali-dumati-nad-kosmichnimi-problemami.html
==================================================

25-26 травня проходить хакатон ActInSpace –  наймасштабніший космічний хакатон в Європі та другий за кількістю учасників у світі.
Наголосимо, що ActInSpace 2018 – це  вже третій хакатон, організований космічними агентствами Європи та Франції. Цього року він проходить у 35 країнах та 70 містах світу. До країн-організаторів європейського хакатону вперше приєднається Україна, і честь його проведення випала саме столичному Національному авіаційному університету.
Співголова хакатону, Голова НТСАДМВ НАУ Ксенія Семенова розповіла, що в хакатоні, котрий проходить на території НАУ, бере участь 70 осіб – це студенти, інженери, науковці, представники компаній та університетів із Києва, Харкова та Дніпра.
Одним із перших найяскравіших моментів зібрання стала лекція представника Національного центру управління та випробувань космічних засобів Сергія Янчевського щодо  дистанційного зондування Землі.
«Учасники поділилися на команди й працюють над проектами в Ангарі НАУ, де сьогодні безпосередньо проходять змагання, - пояснює Ксенія Семенова. -  Їх робота триватиме цілу добу - із 15-ої годин п’ятниці до 15-ої годин суботи. Крім того, у нас буде пряме включення із Варшавою, де також проходить хакатон».
26 травня, по обіді, команди будуть «пітчити» свої проекти перед журі. І вже за результатами презентацій буде обрано команду-переможця, яка представить Україну у фіналі хакатону.
Нагадаємо, що фінал хакатону відбудеться у Франції під час Toulouse Space Show 2018 саме напередодні святкування 85-річниці НАУ.