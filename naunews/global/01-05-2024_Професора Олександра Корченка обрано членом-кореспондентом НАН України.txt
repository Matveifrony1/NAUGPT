Заголовок: Професора Олександра Корченка обрано членом-кореспондентом НАН України
Дата: 01/05/2024
URL: https://nau.edu.ua/ua/news/2024/5/profesora-oleksandra-korchenka-obrano-chlenom-korespondentom-nan-ukraini.html
==================================================

25 квітня 2024 року
відбулася знакова подія для Національного авіаційного університету. Під час сесії
Загальних зборів Національної академії наук України
професора кафедри безпеки інформаційних технологій
Олександра Корченка
було обрано
членом-кореспондентом НАН України
за спеціальністю «Кібербезпека».
Це високе визнання є черговим свідченням наукових досягнень та заслуг Олександра Корченка як засновника і керівника наукової школи «Кібербезпека» в Національному авіаційному університеті.
Олександр Корченко,
доктор технічних наук, професор, лауреат Державної премії України в галузі науки і техніки, Заслужений діяч науки і техніки України має вагомий внесок у розвиток теорії та практики захисту інформації. Він є науковцем і розробником у галузі кібербезпеки, започаткувавши новий клас систем оцінювання стану інформаційної безпеки та виявлення кібератак. Під його керівництвом створено концепцію та теоретичний базис аналізу й оцінювання ризиків втрати інформаційних ресурсів, методи оцінювання та захисту інформації в критичних галузях економіки.
Олександр Корченко розробив моделі
оцінювання шкоди національній безпеці від розголошення державної таємниці, протоколи квантового розподілу ключів, системи виявлення мережевих кібератак та багато інших новітніх рішень.
Практична цінність напрацювань
Олександра Корченка підтверджується їх широким впровадженням у силових структурах, міністерствах та банках України. За наукові роботи під його керівництвом було отримано дві Державні премії у галузі науки і техніки.
Професор Корченко є автором
понад 390 наукових праць, у тому числі 13 монографій, 23 навчальних посібників, 3 словників. Він підготував 9 докторів та 13 кандидатів наук. Обрання членом-кореспондентом НАН України стало гідним визнанням внеску Олександра Корченка у розбудову вітчизняної науки в критично важливій сфері кібербезпеки.
Вітаємо
професора Олександра Григоровича Корченка з цим видатним досягненням та бажаємо нових здобутків на благо України!