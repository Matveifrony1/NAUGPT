Заголовок: Інтелектуальна та емоційна складові навчання іноземних мов
Дата: 08/06/2016
URL: https://nau.edu.ua/ua/news/2016/6/intelektualna-ta-emotsiyna-skladovi-navchannya-inozemnih-mov.html
==================================================

3 червня 2016 року в ННІМВ НАУ відбулася II щорічна Всеукраїнська науково-практична конференція «Інтелектуальна та емоційна складові навчання іноземних мов: новітні тенденції і виклики для вищої школи», організована кафедрою іноземних мов  інституту.
Відкриваючи засідання, к. філол. н., доцент, зав. кафедри І. Бонацька закликала учасників до плідної дискусії щодо визначення перспектив формування сучасного освітнього іншомовного середовища у ВНЗ. Серед гостей конференції були присутні викладачі Київського національного університету імені В. Гетьмана; Хав’єр Гарсіа Беренгель, лектор MAEC-AECID в Національному лінгвістичному університеті (Іспанія), к. філол. н., директор Іспанського центру Національного гірничого Університету Т.Гунько (м. Дніпро), викладачі, науковці, аспіранти.
Директор ННІМВ А. Фоменко зазначила, що конференція стає доброю традицією та річним підсумком плідної роботи кафедри іноземних мов у сфері іншомовної підготовки майбутніх фахівців з міжнародних відносин.
Відбулось обговорення актуальних питань навчання іноземних мов. Великий інтерес присутніх викликали виступи гостей конференції. Зокрема Х. Г. Беренгель «Роль викладача і типи лідерства на занятті з іноземної мови та фахове обговорення проблеми лідерства у навчально-виховному процесі» та к. філол. н. Т. Гунько «Відео на занятті з іноземної мови: аудіовізуальні засоби та їх мотиваційний потенціал».
Вагоме науково-методологічне значення мали доповіді викладачів кафедри іноземних мов ННІМВ НАУ. Так, к. політ. н., доцент Є. Мельник системно розглянув тематику «Експлуатація соціально-історичних асоціацій в процесі читання франкомовних публіцистичних текстів». А О. Жудро репрезентувала питання «Лінгвокультурологічного компонента у формуванні іспаномовної соціокультурної компетенції». Викладач Д. Ржевська представила цікавий матеріал англійською мовою на тему: «Фреймово-семантичний підхід при перекладі звукосимволізмів японської мови», під час оприлюднення якого було надано детальну характеристику лінгвістичного явища «onomotopoeia».
З презентацією «The Pecularities of English Political Speeches/Особливості англійських політичних промов» виступив старший викладач кафедри Р. Слобоженко, навівши детальний аналіз уривків промов відомих політиків світу, підкресливши у них використані лінгвістичні техніки.
У дискусіях та обговореннях доповідей активну участь взяли всі учасники  конференції.
Матеріали тез доповідей II щорічної Всеукраїнської науково-практичної конференції кафедри іноземних мов у вигляді наукового збірника «Інтелектуальна та емоційна складові навчання іноземних мов: новітні тенденції і виклики для вищої школи» (2016 р.), будуть оприлюднені на сайті ННІМВ НАУ (
http://imv.nau.edu.ua/
).