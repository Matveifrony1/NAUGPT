Заголовок: МОН готове допомогти  НАУ  в питаннях встановлення  студентського самоврядування – заступник міністра Роман Греба
Дата: 21/10/2016
URL: https://nau.edu.ua/ua/news/2016/10/mon-gotove-dopomogti-nau-v-pitannyah-vstanovlennya-studentskogo-samovryaduvannya-–-zastupnik-ministra-roman-greba.html
==================================================

Усвідомлюючи важливість формування студентського самоврядування, за сприяння керівництва університету, 20 жовтня студенти Національного авіаційного університету мали можливість поспілкуватися із заступником міністра освіти Романом Гребою. Головне питання зустрічі – згуртування студентства навколо ефективного представництва їхніх  інтересів в університеті.
«Нам дуже важливо захистити усіх вас, адже Міністерство освіти і науки України виступає гарантом прав студентів. Відповідно до  Закону України «Про вищу освіту» ви маєте самостійно обирати представників самоврядування, так само як і брати участь у голосуванні на виборах ректора університету. Міністерство освіти і науки України готове допомогти в цьому, зокрема, в юридичних питаннях розробки положення про студентське самоврядування», - запевнив заступник міністра.
Роман Греба наголосив, що в розвитку зовнішніх зв'язків та навчанні іноземних студентів НАУ може бути лідером, адже авіаційна галузь це потужна та перспективна сфера для України.
Голова ініціативної групи Євген Величенко під час зустрічі запропонував, щоб представники міністерства були присутні на виборах задля унеможливлення фальсифікацій, що було підтримано Романом Гребою, підкреслившим також потребу залучення громадських організацій для забезпечення максимальної прозорості процесу. Думку про необхідність діяльності спостерігачів зі складу студентів висловив в. о. студентської ради Олексій Клочківський.
Проректор з соціальної роботи Тетяна Калита запропонувала студентству обрати приміщення, яке буде обладнане відеонаглядом за всім процесом виборів, що також знайшло підтримку чиновника та аудиторії.
Окрім питань щодо виборів у студентське самоврядування, які  мають відбутися в НАУ 2 листопада, студенти, скориставшися можливістю, обговорили із заступником міністра нагальні питання щодо стипендій, умов проживання в гуртожитках та інші.
Студентам нагадали, що крім широких прав, вони також мають певні обов’язки – головним з яких є успішне навчання! Поєднання освіти та роботи допомагає дисциплінуватися та самовдосконалюватися для досягнення в майбутньому надзвичайно високих результатів!
Загалом, зустріч відбулася в формі активного діалогу між студентами НАУ та заступником міністра освіти, укріпивши надії присутніх на якомога скоріше налагодження спільної діяльності по розбудові університету.
http://mon.gov.ua/usi-novivni/novini/2016/10/21/mon-gotove-dopomogti-nau-v-pitannyax-vstanovlennya-studentskogo-samovryaduvannya,roman-greba/
http://joinfo.ua/sociaty/1184203_MON-pomozhet-NAU-ustanovit-studencheskoe.html
http://kvedomosti.com/662475-mon-pomozhet-nau-ustanovit-studencheskoe-samoupravlenie.html
http://pedpresa.ua/171163-mon-spryyatyme-nau-v-pytannyah-vstanovlennya-studentskogo-samovryaduvannya.html
http://fb-ua.com/mon-spriyatime-nau-v-pitannyakh-vstanovl/
http://divannaya-sotnya.com/bez-rubriki/prorektor-nau-vladimir-shulga-upravlenie-vuzami-nado-chastichno-peredavat-studentam