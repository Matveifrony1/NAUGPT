Заголовок: Фінал конкурсної програми в рамках проекту «Два крила»
Дата: 22/04/2015
URL: https://nau.edu.ua/ua/news/2015/4/final-konkursnoi-programi-v-ramkax-proektu-dva-krila.html
==================================================

16 квітня 2015 року в Палаці дитячої та юнацької творчості Солом’янського району в рамках проекту «Два крила» Ради старшокласників «Лідер» відбувся фінал конкурсної програми серед рідних братів і сестер, учнів старших класів навчальних закладів району. У фіналі зустрілися пари: гімназії біотехнологій № 177 м. Києва
та
Авіакосмічного ліцею ім. І. Сікорського НАУ м. Києва.
Авіакосмічний ліцей представляли учні Еліна та Тимур Сукачі, які переїхали до Києва з анексованого Криму. Лейтмотивом виступу учнів стали крилаті фрази: «Моя Україна – це мої батьки, це я і ти, величний народ України».
Лунали вірші у виконанні ліцеїстів про любов до батьків, які залишилися в Криму, до кримсько-татарського народу, до України. Фіналом виступу стала літературно-хореографічна композиція «Єдність», якою учні ліцею засвідчили любов до рідного Криму, до єдиної і неподільної України.
Вітаємо з перемогою наших учнів Еліну та Тимура Сукачів. Бажаємо їм не зупинятися на досягнутому, не втрачати віри у власні сили та вірити, що Крим знову стане українським.