Заголовок: Засідання Приймальної комісії НАУ від 13 грудня 2019
Дата: 16/12/2019
URL: https://nau.edu.ua/ua/news/2019/12/zasidannya-priymalnoi-komisii-nau-vid-13-grudnya-2019.html
==================================================

Розгляд проєкту «Правила прийому на навчання до Національного авіаційного університету у 2020 році»  – основне питання порядку денного засідання Приймальної комісії НАУ.
На засіданні обговорили розподіл ліцензійного обсягу ОПП у межах спеціальності та форм навчання та затвердження конкурсних пропозицій на 2020 рік. Також розглянули питання затвердження Положень:
Про Приймальну комісію; Про фахову атестаційну комісію;
Про апеляційну комісію.
Новації вступної кампанії 2020:
1. Вступники на базі 11-ти класів зможуть подати на бюджет 5 заяв на будь-яку кількість спеціальностей.
2. Для вступу або переведення на бюджет мінімальний конкурсний бал вступника має бути не менш як 125.
3. Для вступу вперше прийматимуть сертифікати ЗНО 4 років: 2017 (окрім іноземних мов), 2018, 2019 та 2020 років з усіх предметів.
4. Якщо людина з особливими освітніми потребами подаватиме документи для вступу на спеціальність, де передбачені вступні іспити, творчий конкурс або співбесіда, заклад має забезпечити умови для проходження таких випробувань. Раніше організація такого вступу залишалася на розсуд приймальної комісії кожного окремого закладу.
5. Мінімальний конкурсний бал для вступу на спеціальності «Право», «Публічне управління та адміністрування», «Міжнародні відносини» збільшується до 140.
6. Для вступу на бакалавра на основі молодшого спеціаліста треба буде обов'язково подавати сертифікат ЗНО з української мови та літератури. Крім того, для навчання за спеціальністю «Економіка» та спеціальностями галузей знань «Управління та адміністрування» та «Публічне управління та адміністрування» додатково треба буде подавати сертифікат ЗНО з математики (математики  або історії України для вступу на контракт).
7. Подавати заяви через електронні кабінети зможуть також вступники в магістратуру на основі бакалавра. Окрім того, можливість подачі документів через е-кабінети буде у вступників, які мають право на пільги. У кабінет вони зможуть завантажити сканкопії документів, які підтверджують право на пільгу. До цього ж такі вступники, щоб скористатися пільгами, мали подавати документи в паперовій формі виключно до приймальних комісій.
8. У 2020 році розширюється перелік спеціальностей, на які треба буде складати єдиний вступний іспит з іноземної мови за технологією ЗНО. Так, у 2018 році таких спеціальностей було 18, у 2019 – 32, у 2020 році складання ЄВІ передбачено для більш як 80 спеціальностей.
9. Важливо, що внесені мінімальні зміни щодо термінів вступу. Зокрема, для реєстрації заяв через електронні кабінети планується виділити 10 днів - з 13 до 22 липня.