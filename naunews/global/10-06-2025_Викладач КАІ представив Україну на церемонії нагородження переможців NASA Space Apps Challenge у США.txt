Заголовок: Викладач КАІ представив Україну на церемонії нагородження переможців NASA Space Apps Challenge у США
Дата: 10/06/2025
URL: https://nau.edu.ua/ua/news/2025/6/24005.html
==================================================

Викладач кафедри програмної інженерії ФКНТ КАІ взяв участь в офіційній церемонії нагородження переможців
NASA Space Apps Challenge
, яка відбулася у NASA Goddard Space Flight Center (штат Меріленд, США). Представник університету виступив як
член команди Storm Prophet та представник української академічної спільноти.
На урочистому заході відзначили українські команди-переможниці:
Storm Prophet
(глобальний переможець 2023 року) та
NVS-knot
(глобальний переможець 2024 року). Ці досягнення підкреслюють високий рівень інноваційного потенціалу українських розробників та їхню здатність конкурувати на найвищому міжнародному рівні.
Програма перебування включала урочисту церемонію вручення глобальних відзнак та презентації переможних проєктів перед експертами NASA. Особливою частиною візиту стала екскурсія космічним центром Goddard, під час якої учасники відвідали «чисту кімнату», де збирають космічний телескоп Roman Space Telescope, а також ознайомилися з вакуумними камерами та центрифугою для випробування обладнання й тренувань астронавтів.
Програма також передбачала візит до Смітсонівського національного музею авіації та космонавтики у Вашингтоні, що дозволило поглибити розуміння історії та перспектив розвитку аерокосмічної галузі.
Важливою складовою поїздки
став нетворкінг із глобальними переможцями 2023–2024 років
з Єгипту, Канади, Іспанії, США та інших країн. Такий міжнародний обмін досвідом сприяє розвитку співпраці у сфері космічних технологій та інновацій.
Поїздка стала можливою завдяки
спільним зусиллям кількох ключових партнерів:
Державного космічного агентства України, Міністерства цифрової трансформації України, Міністерства освіти і науки України, Київського авіаційного інституту та компанії Genesis, яка частково профінансувала подорож.
NASA Space Apps Challenge є
найбільшим у світі щорічним хакатоном,
присвяченим використанню відкритих даних NASA для вирішення глобальних викликів. Україна бере участь у змаганні з 2016 року, а київська локація, організована волонтерами, регулярно входить до числа найуспішніших у світі.
Висловлюємо подяку всім партнерам і волонтерам за підтримку українських інноваторів та створення можливостей для міжнародного визнання вітчизняних технологічних досягнень.