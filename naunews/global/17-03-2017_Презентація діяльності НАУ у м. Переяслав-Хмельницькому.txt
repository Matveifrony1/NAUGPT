Заголовок: Презентація діяльності НАУ у м. Переяслав-Хмельницькому
Дата: 17/03/2017
URL: https://nau.edu.ua/ua/news/2017/3/prezentatsiya-diyalnosti-nau-u-m-pereyaslav-hmelnitskomu.html
==================================================

15 березня 2017 року, на запрошення Київського обласного центру зайнятості, Навчально-науковий інститут неперервної освіти (ННІНО) взяв участь у профорієнтаційному заході «ярмарок професій» для учнів м. Переяслав-Хмельницького, що проходив на базі Переяслав-Хмельницького міськрайонного центру зайнятості.
Захід відвідали близько 400 учнів 9–11 класів, батьків та вчителів, а саме із ЗНЗ № 1, № 2, № 3, № 4, № 5, № 7, Переяслав-Хмельницької міської гімназії, Міського ліцею-інтернату та 4-х ЗНЗ району. Із різноманітних інформаційно-рекламних матеріалів (стендів-банерів НАУ; газети «Авіатор»; буклетів ННІ; презентацій та відеоматеріалів) абітурієнти отримали докладну інформацію про історію та сьогодення нашого університету, потужні наукові школи, кваліфікацію фахівців з різних галузей підготовки.
Представники ННІНО розповіли учням про перспективи навчання в університеті, зокрема про навчання англійською мовою; освітні програми; інформували про кафедру військової підготовки; про можливості, що відкриваються перед студентами завдяки їх участі в різноманітних міжнародних освітніх проектах та програмах; наукову діяльність і цікаве та багатогранне дозвілля студентів; реальні можливості проходження практики у провідних компаніях і підприємствах нашої держави; про перспективи подальшого працевлаштування за обраною спеціальністю.
Випускників цікавили Правила прийому до ВНЗ України, а також і особливості вступу до НАУ у 2017 році, зокрема інформація про можливість отримати додаткові 10 балів за результатами навчання на підготовчому відділенні громадян України; про участь у Всеукраїнських олімпіадах університету, що надає можливість отримати додаткові 20 балів; вартість навчання; особливості вступу на окремі спеціальності; терміни прийому документів та зарахування; порядок подачі заяв у електронній формі на участь у конкурсному відборі тощо.
Учасники заходу були запрошені на дні відкритих дверей НАУ та ННІ, а також на екскурсії до університету.
Директор Переяслав-Хмельницького МРЦЗ Л. Красова подякувала представникам ННІНО за проведення кваліфікованого профорієнтаційного інформування учнівської молоді міста. Вона висловила щирі слова вітання та вдячності на адресу керівництва університету та багатотисячного колективу за щорічну участь у «ярмарку професій», спільне виконання профорієнтаційних завдань та здійснення допрофесійної підготовки старшокласників.