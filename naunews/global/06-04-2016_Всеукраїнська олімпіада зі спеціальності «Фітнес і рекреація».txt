Заголовок: Всеукраїнська олімпіада зі спеціальності «Фітнес і рекреація»
Дата: 06/04/2016
URL: https://nau.edu.ua/ua/news/2016/4/vseukrainska-olimpiada-zi-speczialnosti-fitnes-i-rekreacziya.html
==================================================

30 березня – 1 квітня 2016 року в Національному університеті фізичного виховання і спорту відбувся ІІ етап Всеукраїнської студентської олімпіади зі спеціальності «Фітнес і рекреація». Національний авіаційний університет представляли студенти, члени збірної команди НАУ зі степ-аеробіки, а саме:
Пантелеєв Олексій – студент групи ГМІ 307, кандидат в майстри спорту зі спортивної аеробіки;
Поліно Яна – студентка групи ГМІ 412, майстер спорту зі спортивної аеробіки;
Ізместьєва Ольга – студентка групи ІМВ 308, кандидат в майстри спорту зі спортивної аеробіки.
Підготувала студентів старший викладач кафедри фізичного виховання та спортивної підготовки ННГМІ, тренер збірної команди НАУ зі степ-аеробіки. – Світлана Володимирівна Оргєєва.
Олімпіада є змаганням з творчого застосування здобутих знань, умінь і навичок, виявлення рівня підготовленості студентів з фітнесу і рекреації.
Теоретичні знання перевірялись у 2 етапи:
1) оцінювання знань з професійно-теоретичних дисциплін шляхом тестування з наступних тем: діагностика фізичного стану; програмування занять з видів фітнесу; класифікація фітнес-програм; фактори ризику виникнення захворювань; техніки виконання окремих вправ у силовому фітнесі, пілатесі, аеробіці, аквааеробіці.
2) підготовка персональної програми оздоровчо-рекреаційних занять згідно ситуаційного завдання.
Практичні навички оцінювались після проведення учасниками фрагменту практичного заняття з використанням фітнес-технологій (у форматі групових занять).
Наші студенти показали гідні результати та отримали сертифікати учасників. А Олексій Пантелеєв отримав грамоту за високий рівень практичних навичок та був нагороджений подарунковим сертифікатом на безкоштовне навчання в школі фітнес-інструктора. Вітаємо!