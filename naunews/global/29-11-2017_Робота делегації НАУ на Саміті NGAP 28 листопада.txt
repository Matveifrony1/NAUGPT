Заголовок: Робота делегації НАУ на Саміті NGAP 28 листопада
Дата: 29/11/2017
URL: https://nau.edu.ua/ua/news/2017/11/robota-delegatsii-nau-na-samiti-ngap-28-listopada.html
==================================================

27-28 листопада у Монреалі (Канада) проходив організований ІКАО Глобальний саміт NGAP - «Нове покоління авіаційних спеціалістів». У другий день саміту очільник делегації НАУ, в.о. ректора університету Володимир Ісаєнко взяв участь в дискусії, що відбувалася в межах четвертої панелі.
Під час заходу Володимир Ісаєнко презентував Національний авіаційний університет, розповів про історію та здобутки нашого навчального закладу, про структуру університету, наукові дослідження та особливості навчання. З огляду на тематику Саміту, НАУ як найбільший український авіаційний виш викликав велике зацікавлення аудиторії. Крім того, промовець окремо зупинився на історії співробітництва Національного авіаційного університету із Міжнародною організацією цивільної авіації та роботі Інституту ІКАО в Україні.
Участь в панельній дискусії міжнародного Саміту подібного масштабу є «честю та великою відповідальністю» - зазначає в.о. ректора. Для того, щоб ця, унікальна для українського ВНЗ, подія стала можливою, доклав величезних зусиль Представник України в ІСАО, Надзвичайний і повноважний Посол Андрій Шевченко та Посольство України в Канаді.
«Головна мета - повернути Національний авіаційний університет в число лідерів міжнародної авіаційної освіти, надати шанс нашому студентству розмовляти і вдосконалювати свою англійську, стажуючись і працюючи в міжнародних інституціях та кращих ВНЗ світу, а нашим іноземним студентам - пишатися своєю українською Alma mater та вчити і поширювати по світу українську мову!», - резюмував Володимир Ісаєнко.
Нагадаємо, що раніше, 27 листопада, в межах Глобального саміту NGAP було підписано Меморандум між ІКАО і НАУ про координацію та організацію стажування фахівців авіаційного профілю України в апараті ІКАО. Цей унікальний документ містить ряд положень, важливих не лише для Національного авіаційного університету, а й для України в цілому.