Заголовок: НАУ налагоджує партнерство з польським проектом «Академічний інкубатор»
Дата: 09/09/2016
URL: https://nau.edu.ua/ua/news/2016/9/nau-nalagodzhue-partnerstvo-z-polskim-proektom-akademichniy-inkubator.html
==================================================

8 вересня 2016 року Національний авіаційний університет відвідала польська делегація. Метою візиту, за словами самих поляків, було навчити студентів розвивати власний бізнес. Представники делегації працюють з неформальною освітою та надають консультації щодо розвитку власних бізнес-ідей та соціальних проектів.
Для делегації організували екскурсію до Музею авіації, де гостей ознайомили з історією університету та вітчизняної авіації в цілому. Також гостей ознайомили з простором NAUHUB. Далі поляки презентували власний «Академічний інкубатор», окресливши основну концепцію роботи зі статистикою.
«Ми приїхали з представниками двох польських організацій: «Академічний інкубатор» і «Центр розвитку соціальних ініціатив». «Польський академічний інкубатор» працює зі студентами, які мають свої бізнес-ідеї. Він ресурсною підтримкою допомагає їм втілити свої ідеї в реальне життя і вийти на ринки, забезпечити себе або навіть створити більшу компанію з робочими місцями для інших. «Центр розвитку соціальних ініціатив» – це організація, яка є інкубатором для розвитку соціальних проектів. Вони мають на меті не тільки створювати бізнес, але й впливати на соціум та економіку держави, – заявив керівник проекту «Академічний інкубатор» в Україні Андрій Заїкін.
«Польський академічний інкубатор» працює вже більше 10 років. В рамках організації студенти на базі університетів розробляють і втілюють у життя свої бізнес-проекти. Зараз у цю мережу в Польщі входять 50 інкубаторів, в якій працюють 2000 команд, які реалізують свої проекти. Аналогічний проект планується розвивати  і в Україні уже з січня 2017 року. Наразі визначаються партнери, які хочуть брати участь у поширенні проекту «Академічний інкубатор» в Україні. Представники проекту зацікавлені в тому, щоб НАУ став повноцінним партнером у розвитку «Академічного інкубатора» в нашій державі.
Андрій Заїкін пояснює перспективи створення аналогу польського проекту в Україні: «Академічний інкубатор» – це, перш за все, підтримка,  можливість спілкуватися з експертами, бачити експертизу, навчатися. Тому що на старті реалізації власної ідеї дуже важко  розуміти, як правильно чинити, у якому напрямку рухатися. В рамках цього проекту учасники мають змогу отримати усі необхідні ресурси для того, щоб мати юридичні, бухгалтерські та консультації бізнес-експертів. І це є та допомога, яку студентам надають у цьому інкубаторі. Разом з польськими колегами ми  запустили в Україні проект, який є фактично адаптованою моделлю польського інкубатора до української інфраструктури. У НАУ ми плануємо зробити схожий інкубатор, для того щоб студенти могли навчитися реалізовувати свої бізнес-ідеї та ідеї соціальних проектів. Це має бути мережа, а тому в неї можуть бути включені багато університетів, не лише НАУ. Наразі в планах – пілотний проект. Тому на найближчі місяці це мають бути 1 – 2 (не більше) пілотних майданчиків, таких, як НАУ. Далі масштабування буде поступовим».
Національний авіаційний університет підтримує ідею створення «Академічного інкубатора» в Україні. Тож зовсім скоро студенти НАУ, зацікавлені у розвитку власних проектів, матимуть змогу перейняти досвід експертів та отримати ґрунтовні консультації щодо організації власних соціальних та бізнес-проектів.