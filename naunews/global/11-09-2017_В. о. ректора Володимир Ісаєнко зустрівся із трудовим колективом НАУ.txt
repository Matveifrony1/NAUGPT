Заголовок: В. о. ректора Володимир Ісаєнко зустрівся із трудовим колективом НАУ
Дата: 11/09/2017
URL: https://nau.edu.ua/ua/news/2017/9/zbori-trudovogo-kolektivu-nau.html
==================================================

7 вересня 2017 року в ЦКМ НАУ відбулися збори трудового колективу Національного авіаційного університету. Відкрив збори голова Вченої ради університету Валерій Чепіженко. Він запропонував вшанувати пам'ять тих, хто пішов з життя, хвилиною мовчання. Після цього до слова було запрошено в. о. ректора НАУ Володимира Ісаєнка.
Нагородивши відзнаками кращих працівників минулого навчального року, в. о. ректора приступив до доповіді «Про діяльність Національного авіаційного університету у 2016-2017 навчальному році: стан та перспективи». Розкриваючи ключові питання, Володимир Ісаєнко детально зупинився на основних напрямках діяльності НАУ, серед яких – навчально-методична, навчально-виховна і наукова робота, фінансово-економічна та інженерно-господарська діяльність, досягнення в налагодженні контактів із закордонними освітніми установами, співпраця з ІКАО. Особливу увагу очільник університету приділив вступній кампанії 2017 року: зокрема, він відмітив позитивну динаміку набору абітурієнтів, що прагнули вступити на освітні рівні «Бакалавр» та «Магістр». Водночас Володимир Ісаєнко наголосив на деяких проблемних питаннях, що існують у цій сфері, і окреслив базові шляхи їх вирішення.
Однією з ключових тез доповіді в контексті підготовки авіаційних фахівців стало відновлення підготовки пілотів у стінах Авіаційного з 2016 року. Суттєвим здобутком у цій сфері в минулому навчальному році стало виокремлення освітньої програми «Льотна експлуатація повітряних суден» спеціальності 272 «Авіаційний транспорт» в окрему спеціалізацію 272.02 «Льотна експлуатація повітряних суден», яка була затверджена наказом Міністерства освіти та науки України. Крім того, зараз на стадії розробки знаходяться проекти щодо закупівлі авіаційних тренажерів для відпрацювання льотних навичок на практиці (саме в цьому НАУ може допомогти Угода про управлінські послуги, укладена із Міжнародною організацією цивільної авіації) та інвестиційний проект із закупівлі літаків. Тож у найближчому майбутньому пілоти Національного авіаційного університету отримають можливість уповні реалізувати свій потенціал, і, перш за все, здійснити давні і шляхетні мрії.
Багато нових можливостей перед університетом відкрило збільшення державного фінансування: у 2017 році ректоратом за підтримки членів Наглядової ради та  народних депутатів України було забезпечено отримання понад 20 млн грн додаткового бюджетного фінансування  від Міністерства освіти та науки України на оновлення технічних засобів навчання та гуртожитків Студентського містечка.
Виходячи зі стратегічного аналізу діяльності університету у минулому навчальному році,  Володимир Ісаєнко поділився довгостроковим планом розвитку, що визначатиме вектори руху університету на найближчі роки. Фундаментом для розробки стратегії інноваційного розвитку НАУ стане затверджена у поточному році Концепція інноваційного розвитку, що свого часу стала предметом обговорення серед колективу.
«Її мета  полягає у формуванні спільного системного бачення сучасної інноваційної місії НАУ у європейському та глобальному інноваційно-технологічному вимірі, визначенні «дерева цілей» Стратегії інноваційного розвитку НАУ та його структурних підрозділів у взаємозв'язку з галузевими, академічними, науковими установами, виробничими комплексами. Основні напрями роботи – авіація і космос, інформаційні технології, екобіобезпека, енергетичний менеджмент та технології, матеріалознавство»,
– пояснив в. о. ректора.
У рамках цього були озвучені  першочергові завдання на 2017 – 2018 навчальний рік:
-          досягти вищої якості надання освітніх послуг згідно з чинними міжнародними стандартами (чому допоможуть численні угоди про співробітництво із закордонними вишами);
-          приділити велику увагу безальтернативності дотримання принципів академічної доброчесності;
-          суттєво поліпшити фінансове та матеріально-технічне забезпечення;
-          докласти зусилля до підвищення конкурентоспроможності НАУ на світовому та вітчизняному ринку;
-          реалізувати комплекс заходів щодо підвищення попиту на технічні та авіаційні спеціальності, що є й складовою стратегії МОН України протягом останніх років;
-          продовжити формувати нову мережу партнерських відносин з провідними університетами Європи і світу, профільними міжнародними організаціями, дослідницькими установами, в рамках яких будуть реалізовуватись програми університетських обмінів, спільних наукових досліджень і сучасних освітніх програм;
-          підтримати університетської мобільності студентів та викладачів, можливість для якої надають численні міжнародні програми;
-          запровадити сучасні інформаційно-комунікаційних технології у навчальному та науково-дослідному процесах і розвитку наукових досліджень студентів, аспірантів/докторантів та молодих вчених.
По завершенню доповіді усі бажаючі мали можливість поставити запитання, які їх цікавили. Зокрема, інтерес викликало питання дати проведення виборів. Одним зі співробітників було запропоновано написати колективного листа до Міністерства освіти і науки України. Однак пропозиція не буда підтримана. Натомість, проректор з міжнародного співробітництва Валерій Чепіженко пообіцяв винести це питання на порядок денний найближчого засідання Вченої ради НАУ. До цієї думки приєднався Володимир Ісаєнко, підкресливши, що ситуація в університеті на сьогоднішній день абсолютно відповідає умовам проведення чесних і прозорих виборів, а колектив цілком готовий зважено і без тиску обрати собі керівника.
Насамкінець Володимир Ісаєнко подякував колективу за щоденну напружену працю і побажав міцного здоров’я, мудрості, терпіння, творчої наснаги у роботі і успіхів у новому навчальному році.