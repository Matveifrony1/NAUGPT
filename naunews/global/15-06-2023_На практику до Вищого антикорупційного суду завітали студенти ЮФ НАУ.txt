Заголовок: На практику до Вищого антикорупційного суду завітали студенти ЮФ НАУ
Дата: 15/06/2023
URL: https://nau.edu.ua/ua/news/2023/6/na-praktiku-do-vishchogo-antikoruptsiynogo-sudu-zavitali-studenti-yuf-nau.html
==================================================

13 червня 2023 року, в рамках проведення фахової ознайомлювальної практики, для студентів першого курсу Юридичного факультету кафедра теорії та історії держави і права організувала екскурсію до Вищого антикорупційного суду.
Під час візиту першокурсники у супроводі завідувача кафедри Олени Макеєвої та доцента кафедри Вероніки Олещенко отримали можливість опрацювати свої здобуті теоретичні знання у сфері захисту прав людини.
Керівник апарату ВАКС Богдан Крикливенко провів екскурсію приміщенням суду, надав можливість студентам відвідати залу судових засідань, ознайомив їх з історією створення спеціалізованого суду, особливостями його діяльності та специфікою справ, які належать до його юрисдикції. «Вищий антикорупційний суд – це перша інстанція в Україні, яка запровадила онлайн судові засідання ще до початку пандемії COVID-19 та російського вторгнення. Ми використовуємо сучасні технічні засоби в судовому процесі, висвітлюючи нашу діяльність через різні соціальні мережі, тим самим, реалізуючи принцип відкритості діяльності судових органів», - підкреслив Богдан Крикливенко.
Здобувачі ВО отримали можливість також поспілкуватися з суддями ВАКС Віталієм Крикливим та Катериною Широкою. Бесіда із чинними суддями була дуже інформативною, оскільки містила багато інформації стосовно особливостей суддівської праці. Студентів вразила відкритість суддів та їх щирі розповіді про свій особистий шлях до суддівської лави ВАКС. «Читайте книжки, вивчайте різні мови, навчайтеся, здобувайте зараз «ключі» для майбутніх можливостей, оскільки після університету, у Вас на це буде недостатньо часу», - порадила Катерина Широка.
Не менш ціннісною була порада від Віталія Крикливого, який зазначив, що «Корупція – це найгірше, що може бути з суспільством, державою, народом. Україна має великий потенціал до розвитку. Подолання корупції – вірний шлях для того, щоб наша держава розквітла на міжнародному рівні, тому сьогоднішнім завданням, і нашим, і вашим, як майбутніх фахівців, є формування сильної, демократичної і правової держави із пануванням верховенства права».
Від імені Національного авіаційного університету висловлюємо слова вдячності керівництву та суддям Вищого антикорупційного суду за співпрацю та сприяння підвищенню правової культури студентів, що неодмінно вплине на подальший шлях їхнього особистого професійного розвитку.