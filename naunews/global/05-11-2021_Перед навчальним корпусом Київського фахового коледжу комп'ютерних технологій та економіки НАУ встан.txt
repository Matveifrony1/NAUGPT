Заголовок: Перед навчальним корпусом Київського фахового коледжу комп'ютерних технологій та економіки НАУ встановлено експонат літака Ан-24
Дата: 05/11/2021
URL: https://nau.edu.ua/ua/news/2021/11/pered-navchalnim-korpusom-kiivskogo-fahovogo-koledzhu-kompyuternih-tehnologiy-ta-ekonomiki-nau-vstanovleno-eksponat-litaka-an-24.html
==================================================

На виконання рішення Вченої ради НАУ від 16 червня 2021 року (протокол № 6) та з метою виховання відчуття національної гордості за досягнення вітчизняної науки і техніки, підвищення іміджу та привабливості університету й коледжу при проведенні профорієнтаційних заходів серед молоді, для публічного огляду на майданчику перед навчальним корпусом Київського фахового коледжу комп'ютерних технологій та економіки Національного авіаційного університету по вулиці Бориспільській, 5, минулої ночі перебазовано та встановлено експонат літака Ан-24.
Технічне супроводження та реалізація проекту здійснювалась за підтримки особисто ректора університету Максима Луцького фахівцями Державного музею авіації імені О.К. Антонова НАУ та Навчального центру «Авіаційно-технічна база» Аерокосміного факультету НАУ, коледжу, а також при участі партнерів: ТОВ «Торговий дім «УКРАВІАСНАБ» і ТОВ «Інші Мережі».
Колишній Київський інститут інженерів цивільної авіації – КііЦА (нині – НАУ) був найбільшим в СРСР вищим учбовим закладом з підготовки інженерів-експлуатаційників цивільної авіаційної техніки. Зважаючи на масову частку літака Ан-24 в загальному обсязі пасажирських перевезень «Аерофлоту», протягом десятиліть більшість випускників КІіЦА реалізувало свою професійну діяльність саме на цьому типі літака.
За підсумковим значенням, літак Ан-24 поєднав в собі найуспішніші досягнення в галузі української авіаційно-інженерної науки, промисловості, експлуатаційної та економічної ефективності, а також фахової авіаційної освіти. Завдяки цьому він гідний зайняти місце в архітектурно-фасадному комплексі Київського фахового коледжу комп’ютерних технологій та економіки Національного авіаційного університету в якості узагальненого символічного зразка високих здобутків всієї авіаційно-промислової та авіаційно-освітньої галузі України.