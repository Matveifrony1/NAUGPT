Заголовок: Літня школа для учнів в НАУ розпочала роботу
Дата: 08/06/2017
URL: https://nau.edu.ua/ua/news/2017/6/litnya-shkola-dlya-uchniv-v-nau-rozpochala-robotu.html
==================================================

1 червня 2017 року розпочалося виконання освітнього та профорієнтаційного проекту «Літня школа–2017», який об’єднав учнів 10 класів ЗНЗ з 14 областей України, викладачів та студентів Національного авіаційного університету. Заняття в школі триватимуть до 9 червня.
Проект започатковано Навчально-науковим інститутом неперервної освіти, керівник – д. пед. н., професор Н. Муранова .
Учасникам Літньої школи пропонується програма, що передбачає: поглиблене вивчення шкільних предметів (математика, фізика, хімія, англійська мова, українська мова та література, історія України); підготовку до загальнонаціонального ЗНО за програмами УЦОЯО; цікаві лекції; семінари; круглі столи; проектну діяльність; художні студії (рисунок та композиція); перегляд відеофільмів та презентацій; майстер-класи навчально-наукових інститутів (за спеціальностями); екскурсії по університету, до Державного музею авіації, до бібліотеки та лабораторій університету; знайомство з фахівцями профільних кафедр; участь в олімпіадах з навчальних предметів; профорієнтаційне анкетування.
Мета проекту – підвищити рівень знань і вмінь учнів ЗНЗ із предметів шкільного циклу, перевірити їхню готовність до загальнонаціонального ЗНО–2018, надати їм допомогу в професійному самовизначенні та здійснити допрофесійне консультування у середовищі вищої школи.
Літня школа в університеті – це форма відпочинку та нового спілкування для старшокласників у середовищі вищої школи, що поєднує відпочинок і активні заняття з тієї чи іншої галузі знань. У проведенні та організації Літньої школи задіяні професори, доценти, викладачі, молоді науковці, аспіранти та студенти університету.
Літня школа моделює такі процеси, як навчання старшокласників у НАУ, діяльність наукового співтовариства, залучення обдарованої молоді до навчання та науково-дослідної роботи, професійної орієнтації та професійного самовизначення. Окрім того, вона є майданчиком для розвитку творчої особистості, роботи в команді, участі та співучасті у цікавих заходах за інтересами, набуття навичок самостійної роботи. Ця нова форма роботи водночас спонукає до формування почуття відповідальності, чесності, самоповаги, працездатності тощо.
Участь у Літній школі надає можливість сформувати спеціальне освітнє середовище, в якому формується колектив однодумців викладач-учень, розвинути у школярів стійкий інтерес до отримання вищої освіти, підвищити мотивацію до навчання у вищій школі, адаптуватися до процесу навчання в системі вищої освіти, розкрити власні здібності та творчий потенціал, підвищити рівень знань із шкільних предметів. А загалом Літня школа сприятиме успішному складанню ЗНО–2018, вступу не тільки до НАУ, а й до будь-якого омріяного ВНЗ України.
Значну роль відведено також неформальному спілкуванню старшокласників зі студентами, викладачами, завідувачами кафедр, директорами навчально-наукових інститутів.
Відвідання запланованих заходів сприятиме правильному професійному вибору школярів, здійсненню допрофесійної підготовки учнівської молоді, орієнтації в широкому спектрі спеціальностей відповідно до потреб ринку праці, отриманню достовірної інформації про свою майбутню професію, профорієнтаційному консультуванню в середовищі вищої школи, зростанню оцінки учасників власної придатності до обраної професії та формуванню стійких професійних намірів щодо навчання у НАУ.
Бажаємо вам, шановні учасники Літньої школи, міцних знань, гарного відпочинку та незабутніх вражень!