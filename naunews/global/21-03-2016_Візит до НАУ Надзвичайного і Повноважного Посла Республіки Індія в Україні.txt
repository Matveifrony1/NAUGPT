Заголовок: Візит до НАУ Надзвичайного і Повноважного Посла Республіки Індія в Україні
Дата: 21/03/2016
URL: https://nau.edu.ua/ua/news/2016/3/vizit-do-nau-nadzvichajnogo-i-povnovazhnogo-posla-respubliki-indiya-v-ukraini.html
==================================================

21 березня 2016 року відбувся візит до Національного авіаційного університету Надзвичайного і Повноважного Посла Республіки Індія в Україні пана Манодж Кумар Бхарті. Він відбувся на запрошення університету. Мета візиту – проведення переговорів про співпрацю, лекції на тему «Індія: минуле, сучасне, майбутнє» для студентів НАУ та ознайомлення з науково-технічною базою університету.
На початку зустрічі  керівників університету з поважним гостем у залі засідань ректорату в. о. ректора НАУ Володимир Харченко надав гостеві коротку, але дуже змістовну інформацію про сьогодення і досягнення НАУ. Він наголосив на тому, що в НАУ навчалося п’ять студентів з Індії, які потім закінчили аспірантуру, захистилися і зараз працюють на благо Індії. Це можна розглядати як основу для значного розширення співробітництва НАУ з Республікою Індія.
Пана Посла зацікавила можливість налагодження навчання індійської молоді в авіаційному університеті, оскільки, як він підкреслив, такого навчального закладу Індія на має. Він дав ряд порад щодо ефективного поширення в Індії інформації про освітні послуги, які надає НАУ. Індійського дипломата цікавила також підготовка пілотів, яка, як ми знаємо, з цього року розпочнеться безпосередньо на базі НАУ.
У залі засідань вченої ради відбулася зустріч зі студентами 3-5 курсів англомовних проектів та була прочитана лекція для них англійською мовою. На ній варто зупинитися докладніше. Змістовна лекція супроводжувалася гарною презентацією про державу Індія. Пан Посол показав себе людиною, яка має досвід публічних виступів, при цьому володіє гарною дикцією, виразною жестикуляцією і відчуттям гумору. Це заохочувало студентів поставити багато запитань, на які вони отримали змістовні відповіді. Задоволення студентів від такої лекції виражалося на їхніх усміхнених обличчях.
Після цього гість оглянув експонати музею НАУ, які розповідають про історію розвитку університету та авіаційної галузі, і залишив запис у книзі Почетних гостей. Також була здійснена невелика екскурсія науково-дослідницькими та навчальними  лабораторіями аеронавігаційного напряму, яка закінчилася в навчальному ангарі. Тут гостю показали безпілотні авіаційні системи та системи акустичного спостереження.
Все побачене і почуте в НАУ перетворило пана посла на щирого прихильника співпраці Індії з Національним авіаційним університетом, як складової українсько-індійського співробітництва в авіаційній галузі. Тому заключна розмова в залі засідань ректорату проходила в конструктивному дусі.
В. о. ректора Володимир Харченко підтримав рішення Надзвичайного і Повноважного Посла Республіки Індія в Україні пана Манодж Кумар Бхарті направити сина на навчання до одного з найкращих ВНЗ України – Національного авіаційного  університету. Сподіваємося невдовзі побачити його серед наших першокурсників.
https://www.facebook.com/media/set/?set=a.591670544319525.1073741928.150805948405989&type=3