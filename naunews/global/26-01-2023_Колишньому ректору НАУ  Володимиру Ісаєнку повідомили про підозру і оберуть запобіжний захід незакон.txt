Заголовок: Колишньому ректору НАУ  Володимиру Ісаєнку повідомили про підозру і оберуть запобіжний захід: незаконно виплатив собі 1,3 млн грн премій, - Нацполіція
Дата: 26/01/2023
URL: https://nau.edu.ua/ua/news/2023/1/kolishnomu-rektoru-nau-volodimiru-isaenku-povidomili-pro-pidozru-y-oberut-zapobizhniy-zahid-nezakonno-viplativ-sobi-13-mln-grn-premiy-natspolitsiya.html
==================================================

У Києві правоохоронці повідомили про підозру колишньому ректору Національного авіаційного університету. Мова про Володимира Ісаєнка, з яким наприкінці 2020 року МОН достроково розірвав контракт за порушення його умов.
Зазначається, що, зловживаючи своїм службовим становищем, Ісаєнко безпідставно нараховував собі премії протягом трьох років на загальну суму понад 1,3 мільйона гривень.
Як повідомили в
пресслужбі поліції Києва
, слідчі з’ясували, що відповідно до умов контракту, який підписав із Міністерством освіти й науки України колишній ректор, така форма нарахування коштів як премія, не була передбачена.
"Натомість чоловік незаконно нараховував собі щомісячні премії понад три роки й таким чином привласнив 1,3 млн грн. коштів університету" – додали поліцейські.
Правоохоронці повідомили чоловіку про підозру в заволодінні чужим майном шляхом зловживання своїм службовим становищем, вчиненого в особливо великих розмірах.
"Санкція статті передбачає до дванадцяти років позбавлення волі з позбавленням права обіймати певні посади чи займатися певною діяльністю строком до трьох років, та з конфіскацією майна. Вирішується питання щодо обрання запобіжного заходу. Досудове слідство триває", – резюмували в поліції.
У лютому 2021 року Ісаєнко був оголошений у розшук на сайті МВС України. А вже у червні того ж року правоохоронці вручили йому обвинувальний акт у кримінальному провадженні щодо незаконного звільнення співробітників Національного авіаційного університету.
Серед іншого, Ісаєнка звинувачують в організації схеми корупційного зарахування в НАУ іноземних студентів, закупівлю неробочих літаків і придбанні для особистих потреб автомобіля за бюджетні гроші університету.
Загалом, щодо колишнього ректора НАУ та його проректорів відкрито 8 кримінальних проваджень. Два з них розслідує ДБР.