Заголовок: Співпраця НАУ з міжнародною компанією AxxonSoft: цифрова трансформація, значні інвестиції, сучасна лабораторія
Дата: 04/01/2024
URL: https://nau.edu.ua/ua/news/2024/1/spivpratsya-nau-z-mizhnarodnoyu-kompanieyu-axxonsoft-tsifrova-transformatsiya-znachni-investitsii-suchasna-laboratoriya.html
==================================================

Національний авіаційний університет в рамках своєї цифрової трансформації та реорганізації підписав
меморандум стратегічної співпраці
з міжнародною компанією «AxxonSoft»
– одним із світових лідерів з розробки програмного забезпечення для побудови комплексних систем безпеки та інтелектуального відеоспостереження.
Цікавим і важливим є той факт, що генеральний директор компанії AxxonSoft
Олександр Курінний
– є випускником НАУ, який він закінчив з відзнакою у 2007 році, а зараз керує власним міжнародним бізнесом.
“Розпочато дуже важливу співпрацю, масштабний і насправді амбітний проєкт, аналогів якому не існує в державних вишах. Пишаюся випускниками НАУ, їх успіхами та досягненнями і дякую кожному за підтримку та великий внесок в розвиток своєї Альма-матер”, –
Володимир Шульга
, Голова комісії з реорганізації НАУ, в. о. ректора.
В чому полягає суть співпраці НАУ та AxxonSoft?
Завдяки цій співпраці НАУ планує реалізувати низку прогресивних та амбітних проєктів із
забезпечення комплексної системи безпеки своєї території,
а також
розвитком науково-технічної бази, яка повинна стати базисом для нових, сучасних освітніх програм в університеті.
Міжнародний досвід компанії дозволить осучаснити підходи до вивчення новітніх технологій, які широко застосовуються по всьому світу на практиці, в тому числі в авіаційній безпеці.
Для прийняття такого важливого рішення щодо співпраці, спільна робоча група фахівців протягом останніх місяців проводила практичні випробування сучасних технологій на існуючій інфраструктурі НАУ і отримала позитивні результати, які тепер ляжуть в основу масштабного впровадження в повному обсязі.
Отже – на що очікувати?
Найближчим часом в НАУ зʼявляться найкращі інноваційні технології інтелектуального відеоспостереження на базі штучного інтелекту, нейроаналітичні мережі, біометричні системи ідентифікації з розпізнаванням облич, системи розпізнавання автомобільних номерів з ідентифікацією кольору, марок та моделей цих авто, інтелектуальний пошук в архіві за подіями та критеріями, виявлення нестандартної поведінки людини, виявлення осіб із зброєю, системи виявлення пожеж тощо.
Головною перевагою такого розвитку cтане впровадження інтеграційної PSIM-платформи, що об’єднає системи відеоспостереження з підсистемами контролю доступу (СКУД), охоронно-пожежної сигналізації (ОПС), охорони периметру тощо в
єдину інформаційну систему управління і контролю для забезпечення комплексної системи безпеки.
“На мій погляд, дуже важливим аспектом цього проєкту є те, що
самі студенти, аспіранти, доктори наук та інші науковці зможуть не тільки використовувати дані технології в своїх наукових та лабораторних цілях, але й збагачувати систему своїми власними розробками.
Для реалізації такого підходу буде побудована сучасна лабораторія, з усіма необхідними можливостями за рахунок інвестицій приватного партнера.
Перший крок вже зроблено і перші інвестиції на загальну суму 2,6 млн. грн були здійснені!”,
–
Олександр Курінний,
генеральний директор компанії AxxonSoft.
“Вважаю, ця співпраця є важливою з будь-якої точки зору, закцентую увагу на двох аспектах. По-перше,
це підвищення рівня безпеки на території університету, що набуває неабиякої актуальності в умовах війни
. А по-друге,
реалізація в найближчому майбутньому
низки спільних освітніх і наукових проєктів
: це і є та необхідна синергія державного та приватного партнерства, реальні бенефіти і найближчі перспективи взаємодії НАУ та компанії AxxonSoft. До речі,
перший освітній проєкт на базі НАУ
стартує вже в цьому місяці, студенти, викладачі та співробітники університету зможуть відвідати його безкоштовно – це чудова можливість здобути нові знання”, –
Сергій Гнатюк
, декан ФКНТ НАУ.
Віримо, що прецедент такого партнерства стане запорукою успіху розвитку IT-технологій в освітній галузі, а спільні розробки та напрацювання здійснять науково-технічний прорив для скорішої перемоги України над ворогом.