Заголовок: Онлайн-зустріч третього секретаря Посольства України в Республіці Північна Македонія зі студентами та викладачами Факультету міжнародних відносин
Дата: 04/04/2024
URL: https://nau.edu.ua/ua/news/2024/4/onlayn-zustrich-tretogo-sekretarya-posolstva-ukraini-v-respublitsi-pivnichna-makedoniya-zi-studentami-ta-vikladachami-fakultetu-mizhnarodnih-vidnosin.html
==================================================

Відбулася онлайн-зустріч третього секретаря Посольства України в Республіці Північна Македонія
Володимира Вербицького
зі студентами та викладачами Факультету міжнародних відносин.
Володимир Вербицький розповів про
історію регіону Західних Балкан, особливу увагу приділивши Республіці Північна Македонія та євроатлантичним інтеграційним процесам в цій країні.
Спікер підкреслив
унікальність історії Республіки Північна Македонія як однієї з держав-наступниць Югославії. Він зауважив, що ця країна здобула незалежність без затяжної війни, попри те, що перед нею стояли складні виклики, такі як конфлікт з Грецією щодо назви та символіки країни. Втім, завдяки дипломатичним угодам із сусідами, вдалося досягти сприятливих умов для отримання міжнародного визнання. Також, вступ Північної Македонії до НАТО став визначним кроком для її розвитку та зміцнення позицій у міжнародній спільноті.
Третій секретар Посольства також
розповів про дипломатичні відносини між Україною та Республікою Північна Македонія.
Він звернув увагу, що саме допомога України, яка надала озброєння, відіграло значну роль у підтримці тодішнього президента Македонії Бориса Трайковського  у той період, коли влада Північної Македонії зіштовхувалися з викликами внутрішнього конфлікту та зовнішніми загрозами.
Володимир Вербицький наголосив
, що у 2022 році Північна Македонія засудила російську агресію, а тепер не тільки підтримує нашу країну під час голосування в ООН, а й активно допомагає Україні.
Володимир Вербицький поділився своїм досвідом роботи
на посаді секретаря у Посольстві. Він зауважив, що консульська діяльність передбачає постійне спілкування з громадянами України за кордоном, захист їхніх прав і свобод, надання допомоги та миттєвих консультацій. Крім того, робота з культурно-гуманітарними питаннями охоплює взаємодію з громадою, діаспорою та культурними центрами, а також створення зв’язків між освітніми установами. Щодо інформаційної сфери, це передбачає постійну взаємодію зі ЗМІ та журналістами.
Спікер наголосив
на тому, що будь-яка професійна діяльність має свої виклики, але головне — це робити свою справу з великою любов’ю та відданістю.
Третій секретар Посольства України в Республіці Північна Македонія
відповів на численні питання студентів та викладачів
, запропонував допомогу студентам, які займаються науковою діяльністю та планують досліджувати країни  регіону Західних Балкан. Він закликав студентів до вивчення іноземних мов, а також активної участі в міжнародних заходах задля формування та розвитку своїх ціннісних орієнтирів.