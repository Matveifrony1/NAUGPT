Заголовок: Телеміст з ювіляром
Дата: 15/10/2019
URL: https://nau.edu.ua/ua/news/2019/10/telemist-z-yuvilyarom.html
==================================================

Керівництво НАУ, учні та наукові послідовники організували телеміст з академіком Олександром Аксьоновим. З 90-річчям Олександра Федотовича привітали ректор Володимир Ісаєнко, проректор з наукової роботи Володимир Харченко, проректор з міжнародного співробітництва Олександр Запорожець, декан факультету екологічної безпеки, інженерії та технологій Сергій Бойченко, викладачі та науковці.
Вітаючи ювіляра, учасники телемосту запевнили видатного вченого-дослідника, що він залишатиметься членом університетського колективу «доки у ньому працюють його послідовники, які уже створили власні наукові школи, але вдячні долі за можливість називати себе учнями Олександра Аксьонова».
Олександр Федотович сердечно подякував кожному за привітання, висловивши щиру радість з того, що університет, у якому він працював і очолював, розвивається і нарощує потужність. «Мені дуже приємно усвідомлювати, що ви є, що ви блискуче працюєте і рухаєтеся», - зауважив ювіляр.
Учасники телемосту запропонували зробити такі відеозустрічі регулярними та запросили науковця до рідного університету наступного року на IX Всесвітній конгрес "Авіація у XXI столітті" – "Безпека в авіації та космічні технології".