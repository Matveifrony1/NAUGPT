Заголовок: НАУ вивчає досвід Краківського музею польської авіації
Дата: 31/05/2016
URL: https://nau.edu.ua/ua/news/2016/5/nau-vivchae-dosvid-krakivskogo-muzeyu-polskoi-aviatsii.html
==================================================

15-21 травня 2016 року делегація Державного музею авіації у складі директора професора Ю. Зіатдінова, заступника директора з наукової роботи В. Романенка та провідного наукового співробітника В. Романенка відвідала Краківський музей польської авіації.
Метою відрядження було вивчення досвіду польського музею, якому вдалося отримати фінансування з ЕС для створення нової будівлі оригінальної архітектури, а також участь у міжнародній науковій конференції.
Делегація була дуже тепло прийнята керівництвом польського музею, який є офіційним партнером Музею ще з 2006 року, коли вперше в історії України було підписано договір про співпрацю музейних установ. У ході перемовин опрацьовано і підписано новий «Договір про співпрацю», що відкриває широкі можливості до взаємодії.            Детально вивчено інфраструктуру краківського музею і експозицію, представлену у новому будинку, та оформлення нових колекцій «Перша світова війна» та «Холодна війна – Схід і Захід».
Проведено також перемовини про співробітництво з Музеєм міського господарства Кракова, директор якого надав консультації та матеріали для вступу в Центральноєвропейську спілку технічних музеїв.
Делегація взяла участь у міжнародній науковій конференції «Авіація на Східному фронті 1914-1918», яку проводив 18-19 травня у м. Шимбарк (Інститут історії Жешувського університету) В. Романенко. Він представив доповідь «Ескадра повітряних кораблів «Ілля Муромець» у 1914-16 роках» (на польській мові), та коротку 10-хвилинну презентацію Музею. Було встановлено контакти з рядом європейських музеїв, архівів та інститутів, що дозволить інтенсифікувати наукову роботу та збагатити експозицію новими документами. Учасники, провідні європейські фахівці з історії авіації, з вдячністю прийняли запрошення директора музею Ю. Зіатдінова взяти участь у міжнародній науковій конференції, яку два роки проводить ДМА.
Додатково до програми візиту було проведено перемовини з керівництвом факультету інформаційних систем Краківської політехніки з метою встановлення двостороннього науково-технічного співробітництва з НАУ та обміну студентами.