Заголовок: Делегація НАУ вирушає до Канади на запрошення ІКАО
Дата: 11/08/2017
URL: https://nau.edu.ua/ua/news/2017/7/delegatsiya-nau-virushae-do-kanadi-na-zaproshennya-ikao.html
==================================================

Від президента Ради ІКАО Олумуіва Бенард Аліу надійшло запрошення представникам університету відвідати штаб-квартиру ІКАО у Монреалі (Канада) з метою зміцнення партнерських взаємовідносин та підписання Меморандуму про співпрацю між НАУ та ІКАО.
Програма візиту буде насиченою. Делегатів чекають у Посольстві України в Канаді, де обговорять перспективні заходи до імплементації Угоди про Зону вільної торгівлі між двома нашими державами. Іншим важливим пунктом програми є відвідини міста Норт-Бей, де знаходиться державний авіаційний Канадор Коледж, з яким НАУ домовився про партнерську взаємодію на рівні навчальних закладів.
Крім того, делегація НАУ обов'язково зустрінеться із представниками української діаспори в Канаді та візьме участь у святкових заходах, приурочених до Дня незалежності України.
Цей візит спрямований на пошук нових партнерів для університету, утвердження іміджу НАУ як складової світової системи авіаційної освіти, розширення можливостей міжнародного співробітництва, як у науковій, так і в практичній площині.