Заголовок: На одному з факультетів НАУ пройшов конкурс студентських мультимедійних презентацій «Жити, творити, перемагати: Національному авіаційному університету 90 років!»
Дата: 18/04/2023
URL: https://nau.edu.ua/ua/news/2023/4/na-odnomu-z-fakultetiv-nau-proyshov-konkurs-studentskih-multimediynih-prezentatsiy-zhiti-tvoriti-peremagati-natsionalnomu-aviatsiynomu-universitetu-90-rokiv.html
==================================================

До відзначення Всесвітнього дня авіації та космонавтики, а також ювілею Національного авіаційного університету, 12 квітня 2023 року на Юридичному факультеті проведено онлайн-конкурс студентських мультимедійних презентацій на тему «Жити, творити, перемагати: Національному авіаційному університету 90 років!».
У заході, організованому кафедрою теорії та історії держави і права, дистанційно взяли участь студенти першого, третього та четвертого курсів, які упродовж ІІ семестру працювали над власними творчими проєктами.
Представляючи мультимедійні презентації, учасники заходу зауважили, що Національний авіаційний університет – один із найпотужніших авіаційних закладів вищої освіти у світі, в якому навчається близько 25 тис. студентів. Це майбутні пілоти, оператори безпілотних літальних апаратів, спеціалісти з наземного обслуговування авіаційної техніки та авіаційних двигунів, диспетчери та інженери управління повітряним рухом, спеціалісти з бортового обладнання та авіоніки, радіоелектроніки, дизайнери сучасних аеропортів, споруд та доріг, фахівці аеропортових служб, менеджери з авіаційних перевезень та логістики, спеціалісти з кіберзахисту та діагностики систем, екологи, економісти, юристи, психологи та фахівці інших спеціальностей.
Оцінювали вміння й таланти учасників конкурсу: Ніна Троцюк - заступник декана ЮФ; Олена Макеєва - завідувач кафедри теорії та історії держави і права; Світлана Головко - професор кафедри теорії та історії держави і права.
Яскраве враження на журі справили творчі, пізнавальні та яскраві мультимедійні презентації студентів про Національний авіаційний університет: Анни Шлапак, група ПР-104Б (І місце), Єлизавети Рекунової, група ПР-401Б (ІІ місце), Ігоря Фігорнюка, група ПР-101Б (ІІІ місце).
Дякуємо всім учасникам.