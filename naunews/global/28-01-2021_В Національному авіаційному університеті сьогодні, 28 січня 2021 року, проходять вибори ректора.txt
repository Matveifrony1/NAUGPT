Заголовок: В Національному авіаційному університеті сьогодні, 28 січня 2021 року, проходять вибори ректора
Дата: 28/01/2021
URL: https://nau.edu.ua/ua/news/2021/1/v-natsionalnomu-aviatsiynomu-universiteti-sogodni-28-sichnya-2021-roku-prohodyat-vibori-rektora.html
==================================================

Сьогодні, 28 січня 2021 р., відповідно до частини другої статті 42 Закону України «Про вищу освіту» та на виконання наказу МОНУ від 23.10.2020 р. №378-к «Про оголошення конкурсу на заміщення посади ректора Національного авіаційного університету»  в НАУ проходять вибори ректора університету.
Процес голосування розпочався о 9:00, одразу на 15 виборчих дільницях.  Таємне голосування триватиме до 18:00.
Таким чином, в умовах дотримання карантинних заходів, забезпечено максимальну можливість волевиявлення  працівникам та студентам університету.
На дільницях працюють спостерігачі від усіх кандидатів на посаду ректора,  громадських організацій, а також представники засобів масової інформації.
Усього в І турі виборів беруть участь троє претендентів на посаду ректора НАУ: кандидат технічних наук, доцент Павло Борсук,  доктор технічних наук,  професор Максим Луцький, доктор технічних наук, професор Рімвідас Хращевський.
За словами голови Організаційного комітету із проведення виборів ректора НАУ, Миколи Легенького, виборчий процес в університеті відбувається із дотриманням усіх передбачених норм законодавства: для кандидатів забезпечені рівні засади участі, а для учасників голосування – реалізовані відповідні умови волевиявлення.
«Вибори ректора університету – подія, звичайно, дуже важлива для всіх нас, – зауважує голова Виборчої комісії Сергій Бондарчук. – Ми бачимо, що викладачі, співробітники та студенти виявляють високий рівень свідомості та відповідальності й активно голосують.
Станом на 15:00 явка виборців склала  75% .
Виборча комісія, своєю чергою,  виконує покладені на неї функції,  на найвищому рівні», – зауважив Сергій Бондарчук.