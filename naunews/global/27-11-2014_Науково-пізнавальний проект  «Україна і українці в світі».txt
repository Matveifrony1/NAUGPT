Заголовок: Науково-пізнавальний проект:  «Україна і українці в світі»
Дата: 27/11/2014
URL: https://nau.edu.ua/ua/news/2014/11/naukovo-piznavalnij-proekt-ukraina-i-ukrainczi-v-sviti.html
==================================================

19-20 листопада 2014 року доцентом кафедри української мови та культури Г. Гайович був здійснений науково-пізнавальний проект «Україна і українці в світі». Його мета - залучити студентів Гуманітарного інституту до наукової діяльності. Студенти 3 курсу напряму «Переклад» А. Вознюк, В. Демчко, С. Гаврилюк, О. Пантюшенко, М. Перескокова, Л. Заруцька, Т. Юрак, М. Магамедова, Я. Михович, В. Денисюк виступили перед першокурсниками ІІДС з науково-популярними доповідями. Старшокурсники розповіли про відомих українців-науковців, зокрема вченого-селекціонера В. Ремесла, одного із найталановитіших фізиків-експериментаторів сучасності Г. Шарпака, конструктора і засновника космічної галузі С. Корольова, великого інженера цієї ж галузі Ю. Кондратюка, авіаконструктора І. Сікорського. Не оминули і культурних українських діячів П. Орлика, Є. Маланюка, І. Багряного, С. Гординського; популярних українців-спортсменів – С. Бубку, братів Кличків, А. Шевченка, Я. Клочкову; видатного танцюриста і головного балетмейстера паризької Гранд-Опери  С.  Лифара, скульптура О. Архипенка, композитора А. Рудницького тощо.
Особливо зацікавила першокурсників доповідь Вікторії Демчко про мецената Богдана Гаврилишина та нову програму його фонду «Молодь змінить Україну», оскільки у ній прозвучали конкретні пропозиції щодо можливостей стажування української молоді за кордоном й отримання там практичних знань для розбудови своєї держави.
Проект сподобався як старшокурсникам, так і першокурсникам, оскільки перші отримали можливість проявити свій науковий хист у доборі матеріалів та їх представленні, а другі – отримали багато цікавої різнобічної інформації. Але найважливіше те, що всі учасники проекту відчули гордість за свою країну і бажання працювати на її благо.