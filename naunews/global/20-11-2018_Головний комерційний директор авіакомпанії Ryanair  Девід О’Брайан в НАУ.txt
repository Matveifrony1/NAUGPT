Заголовок: Головний комерційний директор авіакомпанії Ryanair  Девід О’Брайан в НАУ
Дата: 20/11/2018
URL: https://nau.edu.ua/ua/news/1/11/golovniy-komertsiyniy-direktor-aviakompanii-ryanair-devid-o’brayan-v-nau.html
==================================================

Головний комерційний директор авіакомпанії Ryanair Девід О’Брайан, Міністр інфраструктури Володимир Омелян та голова Державіаслужби Олександр Більчук зустрілися з представниками українських авіаційних навчальних закладів: ректором Національного авіаційного університету Володимиром Ісаєнком, начальником Кіровоградської льотної академії Національного авіаційного університету Сергієм Неділько, начальником Кременчуцького льотного коледжу Національного авіаційного університету Володимиром Головенським та іншими.
Девід О’Брайан зауважив: «Ми вже маємо пілотів з київського Національного авіаційного університету, які працюють у нашій авіакомпанії. Вони зарекомендували себе як високі професіонали найвищої кваліфікації і знавці своєї справи. Саме тому ми маємо намір збільшувати кількість пілотів зі східної Європи. І сьогоднішня зустріч є початком реальних великих переговорів».
Володимир Омелян вважає, що в Україні існує вся необхідна база для навчання українців професії пілота, інженера, бортпровідника, технічних працівників тощо. «Ми розуміємо, що потреба в таких професіях в Україні і світі буде тільки зростати. Ми сподіваємось, що навчальний центр Ryanair теж буде розміщений в Україні», – зазначив Міністр.
Девід О’Брайан завітав до Національного авіаційного університету, де відвідав Музей НАУ, Авіаційний навчальний ангар та провів зустріч з студентами і викладачами НАУ. Під час якої повідомив про рішення компанії інвестувати 1,5 млрд доларів в український напрямок. Це дасть можливість збільшити парк літаків і використовувати Україну як базу для міжнародних рейсів авіакомпанії. Також він зазначив, що студенти НАУ мають змогу брати участь в програмах Ryanair та здобувати міжнародний досвід. Понад годину Девід О’Брайан відповідав на запитання присутніх. Родзинкою зустрічі для слухачів став розіграш квитків від авіакомпанії за два кращі запитання, які обрав Девід О’Брайан.