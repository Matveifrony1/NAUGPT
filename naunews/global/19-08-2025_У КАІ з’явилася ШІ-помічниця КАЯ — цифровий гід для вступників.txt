Заголовок: У КАІ з’явилася ШІ-помічниця КАЯ — цифровий гід для вступників
Дата: 19/08/2025
URL: https://nau.edu.ua/ua/news/2025/8/24084.html
==================================================

Державний університет “Київський авіаційний інститут” активно впроваджує цифрові інновації. В холі першого корпусу університету, за адресою проспект Любомира Гузара 1, з’явилася ШІ-асистентка КАЯ. Це цифрова помічниця для абітурієнтів, створена дочірньою компанією Vodafone — IT SmartFlex — із використанням технологій OpenAI GPT та Microsoft Azure. Вона допомагає вступникам зорієнтуватися у процесі вступу: розповідає, які документи потрібні, коли подати заяву, які спеціальності доступні та скільки коштує навчання.
КАЯ «оселилася» у яскравій червоній телефонній будці біля Центру вступника. Вона стала не лише цифровим гідом, а й символом відкритості університету до сучасних трендів та інновацій.
Окрім появи ШІ-помічниці, Київський авіаційний активно розвиває інші прояви партнерства з Vodafone. На території університету з’явилася
перша в Україні 5G-зона
, яка стала майданчиком для випробування новітніх цифрових сервісів у навчанні та наукових дослідженнях. Студенти і викладачі КАІ мають доступ до швидкісного інтернету, який раніше в Україні був представлений лише в офісах телеком-операторів та на промислових об'єктах.
Ще одним важливим напрямом співпраці є
магістерська програма від Vodafone
, що поєднує фундаментальну освіту з реальними індустріальними практиками. Вона дає студентам можливість долучатися до актуальних проєктів та отримати знання, які відповідають вимогам сучасного ринку.
Завдяки таким ініціативам КАІ закріплює за собою статус інноваційного університету, де цифрові технології не лише допомагають у навчанні, а й створюють нові можливості для кожного студента та вступника.