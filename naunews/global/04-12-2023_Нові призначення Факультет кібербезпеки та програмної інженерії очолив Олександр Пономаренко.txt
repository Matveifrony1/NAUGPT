Заголовок: Нові призначення: Факультет кібербезпеки та програмної інженерії очолив Олександр Пономаренко
Дата: 04/12/2023
URL: https://nau.edu.ua/ua/news/2023/12/novi-priznachennya-fakultet-kiberbezpeki-ta-programnoi-inzhenerii-ocholiv-oleksandr-ponomarenko.html
==================================================

4 грудня 2023 року Голова реорганізаційної комісії НАУ, в.о. ректора Володимир Шульга провів робочу зустріч з колективом Факультету кібербезпеки та програмної інженерії НАУ, під час якої представив нового виконувача обов’язків декана факультету – кандидата технічних наук, доцента та лауреата Премії Верховної Ради України для молодих вчених Олександра Васильовича Пономаренка.
"Напрям кібербезпеки та програмної інженерії є одним із пріоритетних й перспективних у галузі освіти. Особливо зараз розвитку цієї сфери та удосконаленню підготовки висококласних спеціалістів приділяється багато уваги та зусиль. Нові виклики потребують сучасних підходів, надання актуальних знань на дуже високому рівні. Вибір людини, що очолить та буде керувати розвитком такого важливого факультету, теж має відповідати певним критеріям та вимогам", – зазначив Володимир Петрович в своїй промові. – Олександр Пономаренко – випускник Національного авіаційного університету, має дві вищі освіти, є кандидатом технічних наук, доцентом. Що важливо – Олександр є висококваліфікованим фахівцем, який має успішний практичний досвід викладацької, наукової, адміністративної діяльності. Це безперечно сприятиме підвищенню ефективності функціонування та розвитку факультету".
Під час заходу із завідувачами кафедр факультету обговорилися актуальні питання щодо пріоритетних напрямів діяльності та першочергових завдань розвитку факультету.
Олександр Пономаренко подякував команді за ефективну взаємодію, відкриту комунікацію та пообіцяв виправдати високу довіру і докласти максимум зусиль для виконання нагальних завдань.
Бажаємо успіху, амбітних викликів та продуктивної роботи!