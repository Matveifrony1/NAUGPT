Заголовок: ВІДЛІК ЧАСУ ДО ЮВІЛЕЮ РОЗПОЧАТО
Дата: 08/09/2017
URL: https://nau.edu.ua/ua/news/2017/9/vidlik-chasu-do-yuvileyu-rozpochato.html
==================================================

У вересні 2018 р. Національний авіаційний університет святкуватиме знаменну дату – своє 85-річчя. За роки існування одного з найкращих вишів України з його стін вийшли 200 тисяч випускників, серед яких — всесвітньо відомі науковці, конструктори. Фахівці НАУ високо цінуються у всьому світі.
7 вересня 2017 року в НАУ на майданчику біля 8 корпусу, де працює вступна комісія, був відкритий пам’ятний знак на честь майбутнього свята. Цей момент можна вважати за символічну точку відліку часу, що лишився до ювілею.
«За рік, що лишився до ювілею, нам треба багато чого встигнути зробити, -наголосив на урочистій церемонії в.о. ректора Володимир Ісаєнко. -  Місце, де встановлено пам'ятний знак, обрано не випадково. Воно має особливе значення для кожного абітурієнта, студента, випускника, викладача. Адже саме звідси всі вони робили свої перші кроки до Національного авіаційного, саме з приймальної комісії починався їхній шлях у майбутнє. Тому воно закарбувалося у пам'яті сотень тисяч  членів великої родини НАУ».
Честь відкрити пам’ятний ювілейний знак була надана ветеранам НАУ – керівнику Інституту ІКАО Галині Сусловій та екс-декану по роботі з іноземними студентами (нині – доценту) Володимиру Іванову.  Вони та інші присутні на церемонії ветерани згадали незабутні події в житті університету.
Від імені студенства на урочистому мітингу виступив голова студентського самоврядування Олексій Клочківський, він підкреслив, що нині в руках молоді — майбутнє закладу, і саме студенти мають вписати у історію НАУ нові яскраві сторінки.
Встановлення пам'ятних стел, закладення нових парків на території університету до ювілею — це лише маленька частинка справ, які чекають на нас. Адже головна наша мета — зміцнення авторитету нашого навчального закладу  не лише серед українських ВНЗ, а й на міжнародній арені.