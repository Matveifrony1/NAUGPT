Заголовок: Всеукраїнська олімпіада з інформаційно-психологічної безпеки
Дата: 31/05/2016
URL: https://nau.edu.ua/ua/news/2016/5/vseukrainska-olimpiada-z-informatsiyno-psikhologichnoi-bezpeki.html
==================================================

«Агресивні дії східних сусідів, що здійснюються для виснаження української економіки і підриву суспільно-політичної стабільності з метою знищення держави Україна і анексії її території, зокрема інформаційно-психологічна війна, приниження української мови і культури, фальшування української історії, формування російськими засобами масової комунікації альтернативної до дійсності викривленої інформаційної картини світу – це лише частина актуальних загроз національній безпеці нашої держави!.. З огляду на це і з метою підвищення рівня захисту людини, суспільства і держави від негативних інформаційних впливів необхідно проводити відповідні всеукраїнські та міжнародні олімпіади і конференції» – саме такими словами відкрив другий тур ІІ Всеукраїнської олімпіади «Шляхи та механізми захисту інформаційного простору України від шкідливих інформаційно-психологічних впливів» в. о. ректора НАУ Володимир Харченко.
Олімпіаду було започатковано минулого року ІСЗЗІ НТУУ «КПІ» – тоді взяли участь 9 команд, переважна більшість учасників була зі столиці (серед них була і команда НАУ). Цьогоріч учасників олімпіади зустрічав у своїх стінах 18-19 травня Національний авіаційний університет! Співорганізаторами виступили кафедра безпеки інформаційних технологій ННІІДС, Наукове товариство студентів, аспірантів, докторантів та молодих вчених НАУ та ІСЗЗІ НТУУ «КПІ».
Виявили бажання і взяли участь в олімпіаді 24 команди (72 студенти та курсанти) з усієї України, зокрема представники таких вищих навчальних закладів:
- Національний авіаційний університет (м. Київ)
- Інститут спеціального зв’язку та захисту інформації НТУ України «КПІ» (м. Київ)
- Київський національний університет імені Тараса Шевченка (м. Київ)
- Національна академія СБУ (м. Київ)
- Європейський університет (м. Київ)
- Житомирський військовий інститут ім. С.П. Корольова (м. Житомир)
- Харківський національний університет радіоелектроніки (м. Харків)
- Харківський національний університет внутрішніх справ (м. Харків)
- Кіровоградський національний технічний університет (м. Кіровоград)
- Львівський державний університет безпеки життєдіяльності (м. Львів)
- Тернопільський національний технічний університет ім. Івана Пулюя (м. Тернопіль)
- Одеський національний політехнічний університет (м. Одеса)
- Запорізький національний технічний університет (м. Запоріжжя)
- Національний університет кораблебудування ім. адмірала Макарова (м. Миколаїв)
- Карпатський університет імені Августина Волошина (м. Ужгород)
- Ужгородський національний університет (м. Ужгород)
Першого дня (18 травня) олімпіада проходила в особистому заліку – учасники представляли результати своїх наукових досліджень в галузі інформаційної безпеки (основний акцент ставився на інформаційно-психологічній та кібернетичній складових). Велика кількість учасників змусила організаторів проводити паралельно засідання у п’яти групах, які були сформовані у результаті незалежного жеребкування. Члени журі, до яких увійшли представники усіх заявлених вишів-учасників олімпіади, основну увагу приділяли актуальності дослідження, новизні та можливості практичного застосування отриманих результатів.
Другого дня (19 травня) на учасників очікували командні змагання – тут вони продемонстрували здатність працювати у команді заради спільної перемоги. Знову ж таки, зважаючи на кількість, журі прийняло рішення поділити команди на дві групи і паралельно проводити змагання. Як і в будь-яких змаганнях були суперечки, обурення, сльози радості і відчаю!.. Проте члени журі продемонстрували свій високий професіоналізм, базований на величезному досвіді наукової, викладацької та практичної діяльності у галузі інформаційної безпеки, і прийняли справедливі та правильні рішення.
Усі без винятку учасники олімпіади продемонстрували неабияку активність, високий рівень теоретичної підготовки і надзвичайну жагу до перемоги. НАУ представляли дві команди студентів кафедри безпеки інформаційних технологій ННІІДС «CyberGirls» (Юлія Поліщук, Олександра Шаховал та Анна Блідар) та «CyberBoys» (Влад Гріга, Богдан Кобільник та Артем Положенцев). В особистому заліку І місце зайняла студентка другого курсу Анна Блідар, ІІ місце у студента другого курсу Артема Положенцева. У командних змагання наш університет теж не залишився без призових місць – команда «CyberGirls» завоювала ІІ місце, а хлопці з «CyberBoys» вибороли ІІІ місце.
Переможці отримали грамоти від в.о. ректора НАУ Володимира Харченка та подарунки від спонсорів олімпіади – Наукового товариства студентів, аспірантів, докторантів та молодих вчених НАУ, редакцій міжнародних наукових журналів «Безпека інформації» та «Захист інформації».
Вітаємо наших переможців і бажаємо їм успіхів та наснаги у всіх починаннях!