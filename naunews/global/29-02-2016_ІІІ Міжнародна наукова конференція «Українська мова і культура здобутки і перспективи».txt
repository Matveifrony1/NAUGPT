Заголовок: ІІІ Міжнародна наукова конференція «Українська мова і культура: здобутки і перспективи»
Дата: 29/02/2016
URL: https://nau.edu.ua/ua/news/2016/2/iii-mizhnarodna-naukova-konferencziya-ukrainska-mova-i-kultura-zdobutki-i-perspektivi.html
==================================================

25-26 лютого 2016 року відбулася ІІІ Міжнародна наукова конференція «Українська мова і культура: здобутки і перспективи», організатором якої є кафедра української мови та культури Навчально-наукового Гуманітарного інституту. Робота пленарного засідання проходила у залі засідань Вченої ради Національного авіаційного університету. Конференцію відкрив в.о. ректора НАУ В. Харченко, який окреслив стан та перспективи університету на міжнародному ринку освітніх послуг, а також побажав учасникам плідної роботи.
На пленарному засіданні були представлені виступи міжнародних гостей та українських науковців. Доповіді виголошувалися українською та англійською мовами. Учасники та гості конференції ознайомилися з науковими доробками з проблем міждисциплінарних досліджень у галузі лінгвістики, психології та літературознавства. Активне обговорення викликали доповіді професора університету ім. Неджметтіна Ербакана (м. Конья, Турецька Республіка) Абдюлькадіра Кабадайи; доцента Бінгьольського університету (м. Бінгьоль, Турецька Республіка) Касима Татлилиоглу; члена-кореспондента Національної академії наук України, професора Донецького національного університету (м. Вінниця) А. Загнітка; доцента кафедри української мови Харківського національного університету імені В. Н. Каразіна (м. Харків) Р. Трифонова; провідного науковий співробітника Національного музею літератури України (м. Київ) П. Дунай.
Після перерви на обід та короткої екскурсійної програми до навчального ангару учасники конференції продовжили роботу у секціях: «Українське мовознавство на сучасному етапі», «Українське літературознавство на сучасному етапі», «Українська культура в умовах глобалізації» та «Міжкультурні проблеми перекладу». У рамках конференції для учасників працювала тематична виставка літератури з лінгвістики та культурології, організована співробітниками НТБ НАУ та проходила панельна дискусія. Всі гості активно спілкувалися, обговорювали наукові питання, обмінювалися контактами.