Заголовок: Студенти НАУ відвідали Касаційний адміністративний суд
Дата: 22/06/2022
URL: https://nau.edu.ua/ua/news/2022/6/studenti-nau-vidvidali-kasatsiyniy-administrativniy-sud.html
==================================================

Нещодавно, в рамках проведення фахової ознайомлювальної практики, студенти першого курсу Юридичного факультету (ЮФ) Національного авіаційного університету в онлайн режимі відвідали Касаційний адміністративний суд у складі Верховного Суду.
Голова Касаційного адміністративного суду Михайло Смокович поділився з присутніми історією про свій шлях у юриспруденції, роки навчання та юридичної практики, дав цінні поради студентам у досягненні вершин юридичної професії.
Заступник керівника апарату – керівник секретаріату суду Наталія Богданюк познайомила з історією становлення адміністративного судочинства в Україні та запропонувала «пройтися» кулуарами Касаційного адміністративного суду.
На завершення заходу студенти відвідали частину справжнього судового засідання в онлайн-режимі.
Пізнавальні екскурсії, що проводяться ЮФ НАУ, відіграють важливу роль у підготовці правників, оскільки дозволяють сформувати знання у сфері діяльності судових органів, а також зрозуміти роль юриста у формуванні правової держави.