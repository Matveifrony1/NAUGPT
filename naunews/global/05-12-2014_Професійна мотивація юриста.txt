Заголовок: Професійна мотивація юриста
Дата: 05/12/2014
URL: https://nau.edu.ua/ua/news/2014/12/profesijna-motivacziya-yurista.html
==================================================

Протягом листопада 2014 року відбулися зустрічі к.ю.н., доцента кафедри повітряного та космічного права Юридичного інституту Світлани Хом’яченко із учнями 11-х класів загальноосвітньої середньої школи №147 з економічним, медичним, кулінарним ухилом м. Києва та  загальноосвітньої середньої школи № 22 м. Києва.
Під час лекцій на тему «Професійна мотивація юриста», Світлана Хом’яченко детально зупинилася на ефективності правничої діяльності, на яку впливає багато організаційних і соціально-психологічних чинників. Одним із головних чинників є професійна мотивація суб’єктів цієї діяльності. Професійна мотивація – це спонукання, що викликає активність особистості та визначає її спрямованість щодо майбутньої професії. Характеризуючи механізм формування професійної мотивації до правничої діяльності, слід зазначити, що процес виникнення і становлення професійних мотивів у цьому разі передбачає засвоєння соціального досвіду, осмислення власного індивідуального досвіду тощо. Зміцненню професійної мотивації і підвищенню усталеності сприяють багато чинників, серед яких важливе значення мають цілеспрямоване виховання і професійне навчання особистості.
Наприкінці зустрічі Світлана Хом'яченко зазначила, що вибір професії юриста являє собою складне соціальне явище, детерміноване певними чинниками. З одного боку, на нього впливають престиж і привабливість професії. З другого боку, вибір юридичної професії може бути зумовлений досить прагматичними мотивами: доступністю професії, гідною заробітною платою, умовами праці, бажанням родичів.