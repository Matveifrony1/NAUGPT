Заголовок: В Національному авіаційному університеті відбувається нарада Робочої Групи ІКАО
Дата: 25/07/2016
URL: https://nau.edu.ua/ua/news/2016/7/v-natsionalnomu-aviatsiynomu-universiteti-vidbuvaetsya-narada-robochoi-grupi-ikao.html
==================================================

25 липня 2016 року о 13.00 у залі Вченої ради Національного авіаційного університету розпочала роботу нарада Робочої Групи ІКАО (ICAO AVSEC Panel Working Group on Training). Її організатором є Інститут ІКАО (НАУ). Нарада триватиме три дні і закінчиться 27 липня.
У її роботі беруть участь представники штаб-квартири ІКАО (Монреаль, Канада) та США. Також представлені країни Європейського Союзу: Бельгія, Португалія, Франція, Німеччина та  Великобританія. Інші регіони представляють: Аргентина, Індія, Нова Зеландія, Гана, Катар та Південно-Африканська Республіка. Всього в роботі беруть участь 18 іноземних експертів високого рівня з усіх континентів, які будуть вирішувати проблеми підготовки і перепідготовки фахівців авіаційної безпеки.
Зважаючи на те, що в Україні така нарада відбувається вперше, цю подію можна назвати знаковою для подальшого утвердження репутації України як світової авіаційної держави. Адже експерти з провідних країн світу зможуть переконатися в можливостях цивільного повітряного флоту України, зокрема Національного авіаційного університету не через якісь презентації, а безпосередньо на місці.
Вступним словом нараду відкрила керівник Інституту ІКАО професор Галина Суслова. Після неї до гостей звернувся перший заступник Міністра інфраструктури України Євген Кравцов.
В. о. ректора НАУ професор Володимир Харченко, привітавши учасників наради, побажав їм плідної праці. Він надав присутнім коротку інформацію про історію навчального закладу, його досягнення та науково-освітній потенціал. Зокрема, Володимир Петрович підкреслив, що в НАУ значна увага надається поєднанню навчанню студентів з проведенням значної науково-дослідної роботи. Насамкінець В. Харченко підкреслив, що університет має значні ресурси для вирішення багатьох світових проблем.
У коментарі про роботу Робочої Групи ІКАО Галина Суслова розповіла, що на порядок денний винесено 18 питань, щодо яких експерти вже мають власну думку, а ще відбудеться обговорення ряду питань.
У світовій авіації завжди злободенною є проблема зменшення ризиків та вивчення загроз. Кожна авіація світу має власну систему захисту безпеки. В авіації це насамперед стосується техніки, підготовки фахівців і правил. Вимоги до цих чинників повинні мати всеосяжний характер. І ця група працює саме на поліпшення захисту безпеки цивільної авіації. Інститут ІКАО має нагоду запропонувати авторитетним експертам свої послуги зокрема в боротьбі з кібертероризмом, розробці нових навчальних курсів. Також важливо, що інститут отримав попередню згоду ІКАО стати офіційним перекладачем документів ІКАО на російську як офіційну мову цієї організації, оскільки якість перекладу документів, зробленого в Росії, не задовольняє авіаційну громадськість. Окрім того, Інститут ІКАО зможе отримати наробки світових експертів, їхній позитивний досвід.