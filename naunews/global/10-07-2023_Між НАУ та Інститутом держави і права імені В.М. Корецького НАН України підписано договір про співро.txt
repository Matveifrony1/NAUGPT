Заголовок: Між НАУ та Інститутом держави і права імені В.М. Корецького НАН України підписано договір про співробітництво
Дата: 10/07/2023
URL: https://nau.edu.ua/ua/news/2023/7/mizh-nau-ta-institutom-derzhavi-i-prava-imeni-vm-koretskogo-nan-ukraini-pidpisano-dogovir-pro-spivrobitnitstvo.html
==================================================

4 червня 2023 року за ініціативи Юридичного факультету НАУ підписано договір про співробітництво між Національним авіаційним університетом та провідною науково-дослідною установою - Інститутом держави і права імені В.М. Корецького Національної академії наук України.
Метою даного співробітництва є співпраця з реалізації спільних проєктів, науково-практичних заходів, обмін інформацією і досвідом з питань розвитку юридичної науки та практики, підвищення кваліфікації науково-педагогічних працівників, здійснення практичної діяльності у сфері забезпечення підготовки здобувачів вищої освіти за спеціальностями «Право» та «Правоохоронна діяльність».
У заході взяли участь представники Інституту держави і права імені В.М. Корецького НАН України: директор Олександр Скрипнюк, заступник директора з наукової роботи Наталія Оніщенко та вчений секретар Оксана Кваша. За дорученням ректора НАУ від Національного авіаційного університету були присутні декан Юридичного факультету Володимир Нікітін та завідувач кафедри теорії та історії держави і права Олена Макеєва.
У вітальному слові Олександр Скрипнюк підкреслив: «Кожен із нас свідомо пов’язав своє професійне життя з юриспруденцією у бажанні змінювати на краще країну і суспільство, виховувати майбутні покоління у повазі до закону, вчити і навчатися у вільній державі, яка міцно тримає курс на демократію й верховенство права. Наука як прояв неспинного розвитку людства покликана об’єднувати інтелектуалів у пошуках вирішення глобальних проблем, покращувати якість життя кожного, віднаходити шляхи порозуміння у будь-яких ситуаціях. Вона є показником зрілості суспільства й одночасно рушійною силою для перетворень у кожній галузі діяльності людини. Сподіваюся, що дана угода дасть плідні результати».
Володимир Нікітін висловив слова вдячності керівництву інституту за співпрацю та наголосив: «Ця подія – важливий крок у розвитку обох освітньо-наукових установ, що дає нові перспективи і шляхи до розвитку. Переконаний, що дана співпраця усіляко сприятиме науковому, освітньому, в тому числі творчому розвитку наших закладів. Зокрема, у рамках підписаного договору плануємо розвивати освітні програми Юридичного факультету НАУ та проводити спільні науково-освітні заходи – і це тільки початок! Багато роботи попереду і ми не зупинимося на досягнутому». Плідна співпраця між закладами вищої освіти сприяє розвитку вітчизняної науки та спрямована на досягнення головної мети - підготовка висококваліфікованих фахівців у
сфері юриспруденції та правоохоронної діяльності.