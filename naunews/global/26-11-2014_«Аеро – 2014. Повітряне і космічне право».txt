Заголовок: «Аеро – 2014. Повітряне і космічне право»
Дата: 26/11/2014
URL: https://nau.edu.ua/ua/news/2014/11/aero-–-2014-povitryane-i-kosmichne-pravo.html
==================================================

20 листопада 2014 року в Юридичному інституті відбулася Всеукраїнська конференція молодих учених і студентів «Аеро – 2014. Повітряне і космічне право».
Робота здійснювалася у формі пленарного та секційних засідань. На пленарному засіданні заслухані доповіді провідних вчених та юристів-практиків, які наголосили на правових аспектах безпеки цивільної авіації та важливості імплементації міжнародних норм у законодавство України.
Зі словами привітання до молодого покоління науковців звернулися: Ярослав Козачок – проректор з науково-педагогічної та виховної роботи НАУ, д.філол.н., професор; Ірина Сопілко – директор ЮІ НАУ, к.ю.н., доцент. Заслухані доповіді Станіслава Гусарєва – першого проректора Національної академії внутрішніх справ, д.ю.н., професора; Ростислава Калюжного – заступника директора з наукової роботи ЮІ НАУ, д.ю.н., професора; Галини Суслової – керівника Інституту ІСАО, професора, заслуженого працівника вищої школи України, експерта ІСАО; Олега Аксаментова – директора Інституту повітряного і космічного права AEROHELP (м. Санкт-Петербург); Дмитра Бугайка – провідного наукового співробітника НАУ, к.е.н., доцента; Андрія Бутенка – голови Ради юристів України при Міністерстві юстиції України, проректора з навчально-виховної роботи, декана юридичного факультету Європейського університету; Максима Комарницького – слідчого в особливо важливих справах другого відділу слідчого управління прокуратури Київської області; Армена Нерсесяна – с.н.с. Інституту держави і права ім. В. М. Корецького НАН України, к.ю.н.; Віталії Попович – завідувача відділу з питань національної безпеки, оборони, правоохоронної діяльності та боротьби із злочинністю Головного науково-експертного управління Апарату Верховної Ради України, к.ю.н.; Олександра Зайця – доцента Одеського державного університету внутрішніх справ, к.ю.н.
За результатами обговорення доповідей 295 учасників конференції з 16 регіонів України та 2 зарубіжних держав, 25 навчальних закладів та 13 установ, громадських об’єднань, було досягнуто спільної думки про те, що подальший розвиток повітряного і космічного права безпосередньо пов'язаний із необхідністю активізації наукових досліджень у цій сфері та подальшого удосконалення чинного законодавства.