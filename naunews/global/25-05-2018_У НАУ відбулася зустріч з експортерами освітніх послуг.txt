Заголовок: У НАУ відбулася зустріч з експортерами освітніх послуг
Дата: 25/05/2018
URL: https://nau.edu.ua/ua/news/1/5/u-nau-vidbulasya-zustrich-z-eksporterami-osvitnih-poslug.html
==================================================

25 травня в конференц-залі НАУ відбулася зустріч з експортерами освітніх послуг – контрагентами, що уклали договори на залучення студентів для навчання в НАУ. У залі зібралися представники близько 40 фірм – третина освітніх структур, які працюють на всі заклади вищої освіти України.
«Метою зустрічі, - розповів  начальник відділу міжнародних зв’язків В’ячеслав Тимохін, - було обговорення питань покращення організації прийому на навчання, збільшення кількості студентів, які навчатимуться в стінах НАУ. А також ми мали на меті обговорити питання можливості створення Асоціації експортерів освітні послуг на базі НАУ».
Перший проректор НАУ, кандидат юридичних наук Ігор Довбань подякував гостям за те, що вони знайшли час у своєму щільному графіку й нагадав присутнім, що за 85 років існування нашого навчального закладу його закінчили 25 тисяч іноземців, які отримали гідну освіту й працюють у багатьох країнах на усіх континентах світу.
Ігор  Миколайович висловив побажання, щоб «починаючи з «майданчика» НАУ систематизувати роботу з вами – людьми, які є фактично нашими провідниками в усіх далеких і близьких куточках нашої планети. І перш за все – сьогодні ми хочемо вас почути, обговорити складності, які є в будь-якій справі. Адже, окрім бізнесу, ви займаєтеся й політичними справами, що є дуже важливо».
Найголовнішим, як наголосив Ігор Довбань, є питання пов’язане з тим, щоб зробити якомога прозорішим механізм вступу іноземних студентів до НАУ, та – на перспективу – запустити відповідний механізм на рівні нашої держави. А формати для досягнення цих планів – найрізноманітніші.
Учасникам зібрання Ігор Довбань та В’ячеслав Тимохін вручили нагороди - медаль «Національний авіаційний університет».
Після урочистостей відбулося обговорення низки питань пов’язаних із подальшою співпрацею між НАУ та фірмами-експортерами освітніх послуг.