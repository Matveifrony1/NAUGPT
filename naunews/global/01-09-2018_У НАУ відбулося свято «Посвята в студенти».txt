Заголовок: У НАУ відбулося свято «Посвята в студенти»
Дата: 01/09/2018
URL: https://nau.edu.ua/ua/news/1/7/u-nau-vidbulosya-svyato-posvyata-v-studenti.html
==================================================

В останній день літа в НАУ відбулося традиційне загально-університетське свято «Посвята в студенти». Перед початком урочистостей, поки на центральній площі перед ЦКМ НАУ збиралися першокурсники, їх батьки, викладачі університету та гості, котрі мали ще й нагоду ознайомитися із імпровізованою виставкою безпілотників, створених науковцями НАУ, для усіх звучали популярні українські та зарубіжні композиції у виконанні духового оркестру ЦКМ НАУ.
Захід розпочався гімном України та українською народною піснею «Гей соколе» (яку виконав Національний заслужений академічний народний хор ім. Григорія Верьовки)  після чого ведучим було представлено поважних гостей, які завітали в цей урочистий день до нашого університету. Серед них були перший віце-прем’єр міністр України, Міністр економічного розвитку та торгівлі Степан Кубів, народний депутат ВРУ Дмитро Андрієвський, перший заступник міністра освіти та науки Володимир Ковтунець, міністр інфраструктури України Володимир Омелян та багато інших, серед яких були й високоповажні зарубіжні представники.
Із вітальним словом до першокурсників звернувся ректор НАУ Володимир Ісаєнко, який зокрема сказав: «Шановні першокурсники,  у вас сьогодні хвилюючий та відповідальний день! Ви зробили свій професійний вибір вступивши до нашого університету. Ви розпочали своє професійне зростання в стінах НАУ, славному закладі, який у жовтні цього року буде святкувати своє 85-річчя».
Ректор також побажав молодим людям успіхів у здобутті знань у нашому університеті та представив першокурсникам усіх проректорів університету .
Виступив на посвяті і Степан Кубів: «Дозвольте від президента України Петра Порошенка, прем’єр-міністра Володимира Гройсмана, від колег з Кабміну передати найкращі вітання. Кабмін, Верховна Рада та Президент України чітко розуміють відповідальність спільної роботи, яку проводять ваші випускники, а ви, шановні першокурсники, повинні славних традицій навчатися, якісно вчитися – на вас чекають цікаві, історичні розповіді науковців, глибоке пізнавальне навчання.
Ви вибрали університет інноваційності, промислового конкурентного модернізованого виробництва техніки, яку очікує не лише наше суспільство. Ви вступили на дорогу відповідальності й конкурентності нової віхи нашої авіаційної галузі», - зазначив віце-премєр.
У свою чергу звертаючись до присутніх Володимир Омелян наголосив, що майбутнє України у високих технологіях, в небі, в космосі! І додав, що нашою транспортною стратегією до 2030 року передбачено побудувати 50 нових аеропортів, а  кількість людей, які будуть літати в Україні -  очікується не менше 40-50 млн. «Тож один простий меседж до вас: ви будете будувати ці аеропорти, возити людей, літати на цих літаках, тому вчіться добре, тим паче, що авіаринок зростає фантастично й дає вам прекрасну можливість отримувати гідну зарплату», - резюмував пан міністр.
Із вітаннями й настановами до молодих людей виступили також інші почесні гості.
Приємним сюрпризом виявилося започаткування ректором університету Володимиром Ісаєнком нової, цікавої традиції – відтепер вітати будуть не лише шановних і заслужених випускників, але й кращих студентів-вступників: цьогоріч таких першокурсників НАУ – 17 (вони мали понад 190 балів по ЗНО). Усіх їх ректор поіменно назвав і вручив символічний «Ключ знань». Також кожен із цих молодих людей отримав із рук першого віце-прем’єр міністра України Степана Кубіва подарунок – книгу «100 років української державності».
Згодом Володимир Ісаєнко запросив кращих вступників-першокурсників разом із почесними гостями взяти участь у посадці алеї авіаторів, запевнивши, що з кожним роком ця алея буде ставати усе більшою, тим самим знаменуючи розвиток університету та й держави вцілому.
Завершили урочистості творчі виступи талановитих студентів, які навчаються в НАУ: були і пісні, і танці, і, навіть, показ мод авіаційного спрямування.
У добру путь, дорогі першокурсники! Бажаємо безхмарного неба у навчанні й чималих професійних здобутків.