Заголовок: ІХ Всеукраїнський правовий ВІП-турнір серед студентів юридичних факультетів вищих навчальних закладів України
Дата: 14/12/2016
URL: https://nau.edu.ua/ua/news/2016/12/ih-vseukrainskiy-pravoviy-vip-turnir-sered-studentiv-yuridichnih-fakultetiv-vishchih-navchalnih-zakladiv-ukraini.html
==================================================

8 грудня 2016 року Навчально-науковий Юридичний інститут НАУ гостинно відкрив свої двері для студентів юридичних факультетів з усіх регіонів України для проведення  спільно з Координаційною радою молодих юристів при Міністерстві юстиції України  Всеукраїнського правового VIP-турніру.
Для майбутніх юристів грудень, незважаючи на холодну погоду, – завжди гаряча пора. Адже це не тільки закінчення семестру, а й ряд професійних свят, які долучають молодих людей до цілого ряду заходів, де вони можуть проявити себе і ще на крок наблизитись до омріяного фаху. Одним з таких заходів є Всеукраїнський правовий VIP-турнір, який проходить у вигляді  «брейн-рингу» – інтелектуальної гри, що заснована на принципах колективної взаємодії та дозволяє студентам  виявити не тільки рівень своїх знань, а й демонструвати вміння швидко реагувати на проблемні ситуації, брати на себе відповідальність тощо.
Цьогорічний турнір об’єднав  у єдиному бажанні випробувати свої сили 20 команд із різних регіонів України. Перед початком гри директор НН ЮІ НАУ, доктор юридичних наук Ірина Сопілко та заступник голови Координаційної ради молодих юристів при Міністерстві юстиції України  Євген Которобай висловили сподівання, що всі учасники отримають задоволення від спілкування, зустрінуть нових друзів і будуть продовжувати традиції  турніру.
В результаті напруженої правової боротьби 3 місце посіли команди Кіровоградського державного педагогічного університету ім. Володимира Винниченка та юридичного факультету Чернігівського технологічного університету, 2 місце – команда
Національного юридичного університету імені Ярослава Мудрого
, а перемогу здобула команда Навчально-наукового Юридичного інституту Національного авіаційного університету.
За правилами турніру, команда-переможець зіграла у суперфіналі з командою провідних юристів України, представленою АО «Клочков і партнери», де також здобула перемогу!