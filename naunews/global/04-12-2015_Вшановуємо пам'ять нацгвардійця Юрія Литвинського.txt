Заголовок: Вшановуємо пам'ять нацгвардійця Юрія Литвинського
Дата: 04/12/2015
URL: https://nau.edu.ua/ua/news/2015/12/vshanovuemo-pamyat-naczgvardijczya-yuriya-litvinskogo.html
==================================================

27 листопада 2015 року в Головному управлінні Національної гвардії вшанували пам'ять загиблого під час бойових дій на сході держави підполковника резерву Юрія Литвинського.
Заступник командира батальйону спеціального призначення з озброєння – начальник технічної частини в/ч 3027 Північного ОТО Юрій Литвинський отримав звання полковника посмертно. Т.в.о. командувача Національної гвардії Микола Балан вручив погони синові загиблого офіцера, студенту 321 групи НН ІІДС НАУ. Теплі слова прозвучали на адресу вдови героя – доцента кафедри історії та документознавства Навчально-наукового Гуманітарного інституту Світлани Литвинської.
«
Ми ніколи не забудемо про подвиг вашого сина та батька. На жаль, він заплатив занадто високу ціну за те, щоб над Україною було мирне небо»
, – звернувся генерал-лейтенант Микола Балан до членів родини Юрія Литвинського і закликав їх звертатися при виникненні будь-яких проблем.
Нацгвардієць загинув 10 серпня 2014 року, отримавши смертельне вогнепальне поранення під час зіткнення з бойовиками та обстрілу з боку терористів поблизу Іловайська. Указом Президента України він посмертно нагороджений орденом «За мужність» ІІІ ступеня.