Заголовок: Обговорення перспектив українсько-китайської співпраці в освітній галузі
Дата: 15/06/2018
URL: https://nau.edu.ua/ua/news/1/6/obgovorennya-perspektiv-ukrainsko-kitayskoi-spivpratsi-v-osvitniy-galuzi.html
==================================================

Як повідомлялося 14-15 червня в Національному авіаційному університеті проходив Міжнародний культурно-освітній форум «Шовковий шлях 2018: Україна-Китай». Зважаючи на те, що у форумі беруть участь 46 провідних закладів вищої освіти України та 11 університетів Китаю, це створює унікальні можливості для встановлення ділових зв’язків та обміну інформацією. Під час Форуму тривають різні заходи щодо обміну досвідом в освітній галузі, серед яких слід особливо виділити переговори між ректором НАУ проф.. Володимиром Ісаєнком та ректором університету Ланьчжоу, проф. Янь Чунь Хуа, академіком Національної Академії наук Китайської Народної Республіки, який очолює представницьку китайську делегацію.
Під час розмови перших осіб обговорювалися напрямки подальшого розвитку українсько-китайського співробітництва.
Володимир Ісаєнко відзначив активну динаміку розвитку навчально-наукової співпраці між Україною та Китаєм. Зокрема, він підкреслив, що форум «Шовковий шлях 2018: Україна-Китай» є свідченням того, як на практиці здійснюється встановлення та розширення контактів між Україною та Китаєм.
В свою чергу проф. Янь Чунь Хуа запропонував низку конкретних заходів, спрямованих на розвиток співпраці між китайськими та українськими закладами вищої освіти. Зокрема, йшлося про:
− організацію довгострокових проектів, у рамках яких спільно будуть працювати групи фахівців і студентів з України та Китаю;
− обмін ученими (професорами, лекторами, дослідниками);
− обмін і підготовка студентів (включаючи магістрів та кандидатів наук);
− проведення наукових досліджень і впровадження їх результатів;
− забезпечення загальних дослідницьких робіт і підготовки здобувачів у рамках роботи над магістерськими й кандидатськими дисертаціями;
− організація, проведення та участь у симпозіумах, конференціях, семінарах;
− обмін досвідом, учбово-методичними матеріалами, документацією та інформацією з напрямків університетів;
− розробка й організація дистанційного навчання;
− взаємодопомога в пошуку подальших наукових контактів та партнерів у Китаї та Україні.
Внаслідок проведених переговорів сторони домовились про організацію довгострокових науково-дослідних проектів, над виконанням яких спільно працюватимуть фахівці і студенти з НАУ та Китаю; організацію симпозіумів, конференцій, семінарів, а також про взаємодопомогу в пошуку наукових контактів та партнерів у Китаї та Україні.
Зважаючи на важливість інтеграції до світового освітнього процесу, встановлення та розширення міжнародних зв’язків Національного авіаційного університету є запорукою його успішного розвитку. Створення спільних освітньо-наукових структур у різних країнах світу надає можливість виконувати інноваційні проекти, розвивати наукові дослідження та формувати потенціал особистого освітньо-наукового зростання викладачів, науковців, докторантів, аспірантів та студентів університету. Серед підписаних важливих документів варто згадати підписаний Меморандум про стратегічне співробітництво в галузі інноваційної діяльності між НАУ та Південно-Західним Університетом (КНР).
На завершення зустрічі ректор НАУ В. Ісаєнко підкреслив, що університет має чималий досвід міжнародного співробітництва. Тому він переконаний, що економічний потенціал вишів КНР та можливості НАУ є достатньо переконливою підставою для міцної, успішної та тривалої співпраці.