Заголовок: Фаховий коледж інженерії, управління та землевпорядкування НАУ очолив рейтинг коледжів України за поданими заявами абітурієнтів
Дата: 07/08/2023
URL: https://nau.edu.ua/ua/news/2023/8/fahoviy-koledzh-inzhenerii-upravlinnya-ta-zemlevporyadkuvannya-nau-ocholiv-reyting-koledzhiv-ukraini-za-podanimi-zayavami-abiturientiv.html
==================================================

Згідно з даними Єдиної державної електронної бази з питань освіти станом на 07 серпня 2023 року два коледжі Національного авіаційного університету входять до десяти найпопулярніших серед абітурієнтів.
Один з них — відокремлений структурний підрозділ «Фаховий коледж інженерії, управління та землевпорядкування Національного авіаційного університету» посідає перше місце, а Київський фаховий коледж комп’ютерних технологій та економіки НАУ – восьме.
Коледж-лідер за час свого існування став одним із провідних навчальних закладів України і випустив для різних галузей економіки України понад 30 тисяч фахівців, рівень підготовки яких високо оцінюють роботодавці як в Україні, так і далеко за її межами.
За словами ректора Національного авіаційного університету Максима Луцького, за таким успіхом - кропітка робота всього колективу, діяльність якого націлена на підготовку висококваліфікованих фахівців, готових до викликів сучасного ринку праці.
«Такі досягнення ілюструють важливу роль НАУ та його структурних підрозділів у формуванні освітнього простору України. Також такі результати коледжів засвідчують успіхи в роботі адміністрації нашого університету з нашими структурними підрозділами, які розташовані у різних куточках країни. Вважаю, ми на правильному шляху розвитку професійно-технічної освіти, за якою майбутнє економічного розвитку держави», - зауважив Максим Луцький.