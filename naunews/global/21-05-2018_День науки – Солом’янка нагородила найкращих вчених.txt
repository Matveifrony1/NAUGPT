Заголовок: День науки – Солом’янка нагородила найкращих вчених
Дата: 21/05/2018
URL: https://nau.edu.ua/ua/news/1/5/den-nauki-–-solom’yanka-nagorodila-naykrashchih-vchenih.html
==================================================

18 травня, у актовій залі Солом’янської держадміністрації столиці, відзначали грамотами кращих науковців Солом’янського району за особистий вагомий внесок у розвиток науки, високий професіоналізм, сумлінне й бездоганне виконання службових обов’язків та з нагоди Дня науки.
Без перебільшення можна сказати, що в залі була присутня еліта, яка є основою розвитку держави – люди, якими пишається Україна.
Серед 25 нагороджених науковців були й представники НАУ: Михайло Матійчик (доцент, завкафедрою, кандидат технічних наук, головний конструктор безпілотних авіаційних систем НАУ) та Віталій Ларін (доктор технічних наук, професор, завкафедрою аеронавігаційних систем НАУ). Нагороди науковцям вручали голова Солом’янської районної в м. Києві держадміністрації, депутат Київради Максим Шкуро та народний депутат України Дмитро Андрієвський.
Під час урочистостей народний депутат Д.Андрієвський, зокрема, пригадав слова відомого французького вченого Кюрі, який майже 100 років тому казав: «Наука вкрай необхідна народу. І країна, яка науку не розвиває – перетворюється на колонію!». Ці слова, на превеликий жаль, надзвичайно актуальні для України, адже багато років наука, науковці, наукові організації фінансувалися за залишковим принципом. «Цю ситуацію, - сказав Д.Андрієвський, - я б не сказав, що нам вдалося впродовж останніх 3-4 років докорінно змінити, хоча були внесені зміни до профільного закону й була створена Нацрада при Кабміні.  Як наслідок, у цьому році збільшено фінансування наукових досліджень, хоча, безумовно, цих грошей ще недостатньо».
Але, як запевнив Дмитро Андрієвський, депутатський корпус й надалі продовжуватиме роботу із збільшення фінансування української науки.
У свою чергу Максим Шкуро додав, що Солом’янська держадміністрація співпрацює з закладами вищої освіти,  по інноваціям, що стосуються житлового та освітнього фонду. Зокрема, голова держадміністрації зазначив: «Ми співпрацюємо з НАУ, де розробляють нові технології та інновації із ефективного використання відновлюваних джерел енергії. Декілька місяців тому, ми відвідали НАУ, де ознайомилися із розробками вітрогенераторів, які здатні працювати на дахах приміщень:  як житлових, так і адміністративних, зокрема, у навчальних закладах. Те ж стосується й сонячних батарей».
На завершення урочистостей для шановних гостей відбувся чудовий святковий концерт.
Зазначимо, що день науки в Україні відзначається вже 11-й рік поспіль.