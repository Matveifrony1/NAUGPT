Заголовок: Спільний українсько-чеський проєкт підготовки пілотів буде продовжено на другий рік: результати роботи делегації НАУ в Празі
Дата: 24/01/2024
URL: https://nau.edu.ua/ua/news/2024/1/spilniy-ukrainsko-cheskiy-proekt-pidgotovki-pilotiv-bude-prodovzheno-na-drugiy-rik-rezultati-roboti-delegatsii-nau-v-prazi.html
==================================================

23 січня 2004 року в Празі голова комісії з реорганізації НАУ, в.о. ректора Володимир Шульга, проректор з міжнародного співробітництва і освіти Ірина Зарубінська та помічник ректора Сергій Кондратюк взяли участь у низці заходів з чеськими партнерами в рамках спільного проєкту «Підготовка українських транспортних пілотів у Чехії», на яких було презентовано громадськості досягнення першого півріччя та оголошено про рішення, які відкривають можливості для нового набору студентів-пілотів НАУ на навчання в Чехії.
Голова, в.о. ректора Володимир Шульга підписав Додаток до трьохсторонньої Угоди про  стратегічне партнерство між Чеським технічним університетом у Празі, НАУ та компанією FАIR про те, що після завершення реорганізації Національного авіаційного університету, його повноваження за угодою переходять до юридичної особи-правонаступника – Державного університету «Київський авіаційний інститут».
Також він взяв участь у зустрічі з Міністром закордонних справ Чехії  Яном Ліпавським, на якій було підтверджено, що у 2024 – 2025 роках програма льотної підготовки пілотів-студентів НАУ отримає фінансову підтримку чеського уряду.
Завершальним акордом дня стала спільна прес-конференція за участі Міністра закордонних справ Чехії, керівників НАУ та Чеського технічного університету в Празі, представників українського й американського посольств і студентів-пілотів НАУ, під час якої журналістам було презентовано досягнення першого півріччя проєкту «Підготовка українських транспортних пілотів у Чехії».
Зокрема, Ян Ліпавський поінформував присутніх про те, що з вересня 2023 року 20 студентів НАУ перебувають у Чехії та проходять льотну підготовку як майбутні пілоти цивільної авіації за європейськими стандартами (EASA). На цю програму чеський уряд уже виділив 22 мільйони чеських крон (майже 1 мільйон євро).
Під час свого виступу в.о. ректора НАУ висловив слова глибокої вдячності чеському уряду й народу за ту підтримку, яку вони надають як нашій державі в цілому, так і університету зокрема. «Це дуже важливий для нас проєкт. На жаль, наразі українське небо є закритим для наших пілотів цивільної авіації. Дякую вам за те, що робите відкритим для них небо Європи». – зазначив Володимир Шульга.
Велику увагу журналістів також привернули присутні на заході студенти НАУ – Віра Литвин та Данило Осадчий, які зараз навчаються на базі льотної школи FАIR у Карлових Варах. Загалом прес-конференція стала подією цього інформаційного дня, про неї написало багато чеських і українських ЗМІ, які розповіли про важливий міжнародний проєкт НАУ.
Публікації за темою
.