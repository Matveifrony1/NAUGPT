Заголовок: Інститут аеропортів продемонстрував студентам-архітекторам безпеку аеропортів в МА «Бориспіль»
Дата: 30/09/2016
URL: https://nau.edu.ua/ua/news/2016/9/institut-aeroportiv-prodemonstruvav-studentam-arhitektoram-bezpeku-aeroportiv-v-ma-borispil.html
==================================================

27 вересня 2016 року директор НН Інституту аеропортів Октябрина Чемакіна, заступники директора Олена Бойко та Василь Макаров з групою студентів напряму підготовки «Архітектура» стали учасниками найбільших за всю історію України аварійно-рятувальних навчань, що проводились в Міжнародному аеропорті «Бориспіль».
Участь у заході зініціювала директор інституту Октябрина Чемакіна, яка впроваджує в інституті нові напрямки науково-дослідної та проектної роботи, розширюючи тематики дипломного проектування, плідно співпрацюючи з провідними державними підприємствами  та аеропортами, займаючись проблематикою  авіаційної галузі.
На брифінгу виступили заступник міністра інфраструктури України Юрій Лавренюк і в.о. генерального директора ДП "Міжнародний аеропорт Бориспіль" Євгеній Дихне.
В навчаннях взяли участь рятувальна команда аеропорту, фахівці МНС, Київського обласного центру екстреної медичної допомоги, особового складу Нацполіції, військово-повітряних сил ЗСУ,Держприкордонслужби, представники Київської обласної організації Червоного Хреста та кінологи. Також до участі у заході були залучені 35 одиниць техніки, в тому числі транспортний літак Ан-26 та гелікоптер Мі-8. Разом у навчанні взяли участь близько 200 фахівців.
Під час навчання були відпрацьовані прийоми взаємодії екстрених служб і рятувальників під час проведення: авіаційного та наземного пошуку повітряного судна, яке здійснило аварійну посадку в 5 км від злітної смуги; очікуваної аварійної посадки судна ВПС ЗС України; аварійно-рятувальних робіт на повітряному судні на аеродромі підприємства; евакуації повітряного судна, що втратило спроможність самостійно рухатись.
Ознайомлення студентів з організацією заходів по ліквідації надзвичайних ситуацій в аеропортах має на меті розширення тем дипломного проектування та розробку архітектурних проектів будівель та споруд  аеродромної  та аварійно-рятувальної служби аеропорту, вирішення містобудівних та планувальних задач в аеропортових комплексах з метою більш ефективної організації їх роботи таохоплення  різних сфер діяльності.