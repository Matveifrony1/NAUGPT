Заголовок: НАУ спільно з волонтерами з проєкту «Training To Win» організує Університетський Центр національного спротиву
Дата: 23/02/2024
URL: https://nau.edu.ua/ua/news/2024/2/nau-spilno-z-volonterami-z-proektu-training-to-win-organizue-universitetskiy-czentr-natsionalnogo-sprotivu.html
==================================================

15 лютого 2024 року
голова комісії з реорганізації НАУ, в.о. ректора
Володимир Шульга
підписав з головою ГО «ВОЛОНТЕРСЬКА ІНІЦІАТИВА «НАВЧАННЯ ДЛЯ ПЕРЕМОГИ»» (проєкт «Training To Win»)
Юрієм Крикуновим
Меморандум про стратегічне партнерство з метою реалізації вимог закону і підготовки спільноти НАУ до національного спротиву, формування в студентів і працівників патріотичної свідомості, стійкої мотивації, набуття ними знань та практичних вмінь, необхідних для захисту України.
Наочно було продемонстровано роботу мобільного інтерактивного класу «НАПОГОТОВІ» в стінах університету, де кожен бажаючий міг долучитися і спробувати себе на тренажерах, максимально адаптованих під сучасні стандарти і потреби.
Також сторони спільно обговорили питання створення університетського Центру національного спротиву. «Створення в НАУ системи загальновійськової підготовки — це вимога часу і Закону України «Про основи національного спротиву». Тому ми дуже вдячні нашим партнерам з проєкту «Training To Win» за те, що допомагають нашим студентам, викладачам і співробітникам здобути всі необхідні навички та уміння для захисту своєї Батьківщини шляхом участі в періодичних навчальних зборах, заняттях, курсах тощо», — відзначив
Володимир Шульга.