Заголовок: Про реалізацію державного інвестиційного проєкту  НАУ
Дата: 30/06/2020
URL: https://nau.edu.ua/ua/news/2020/cherven/pro-realizatsiyu-derzhavnogo-investitsiynogo-proektu-nau.html
==================================================

Розвиток авіаційної складової в навчальному процесі університету та реалізація державного інвестиційного проєкту  «Міжнародний центр підготовки пілотів Національного авіаційного університету» викликає жвавий інтерес українського суспільства.
На запит редакції журналістських проєктів телеканалу «1+1» надані стислі, але вичерпні відповіді на запитання, що цікавлять не лише медійників, але й представників авіаційної галузі та широку громадськість.
19 червня 2018 року на засіданні Міжвідомчої комісії з питань державних інвестиційних проєктів Кабінету Міністрів України підтримано проєктну пропозицію університету та розпочато реалізацію державного інвестиційного проєкту  «Міжнародний центр підготовки пілотів Національного авіаційного університету».
Прогнозовані доходи та витрати на реалізацію проєкту були розраховані з врахуванням інфляції, згідно Постанови КМУ «Про схвалення Прогнозу економічного і соціального розвитку України на 2020-2022 роки» №555 від 15.05.2019 (зі змінами Постанова КМУ № 883 від 23.10.2019).
Очікувана вартість закупівлі була сформована, виходячи з аналізу ринку учбових літаків, з урахуванням вимог Державіаслужби України та  зафіксована в державному інвестиційному проєкті й затверджена МОН України в паспорті бюджетної програми.
Тендерним комітетом Національного авіаційного університету були оголошені міжнародні тендерні закупівлі на літаки іноземного виробництва, торгова марка і модель яких зафіксована в паспорті бюджетної програми державного інвестиційного проєкту  «Міжнародний центр підготовки пілотів Національного авіаційного університету».
Тендерна документація передбачала можливість участі в аукціонах як українських, так і іноземних суб’єктів господарювання та містила формулу розрахунку приведеної вартості, відповідно до валюти тендерної пропозиції (гривня з ПДВ, або євро без ПДВ), тобто з дотриманням антиконкурентного законодавства.
Відповідно до процедури попередньої кваліфікації учасників, що передбачена Законом України «Про публічні закупівлі», тендерним комітетом також оцінювались додані до тендерних пропозицій документи, включаючи юридичний статус учасників та досвід поставки аналогічного товару. За результатами оцінки до кожного з тендерів було допущено по дві компанії. Програмою «Прозорро» автоматично оголошено аукціон та обрані переможці за критерієм «найнижча ціна».
Приклад порівняння структури вартості
вживаних літаків Cessna 172S Skyhawk
Параметри
Закупівля НАУ в рамках проєкту МЦПП
Аналог (https://bit.ly/2B1XE0b)
Модель
172S Skyhawk
172S Skyhawk SP
Рік випуску
2007
2015
Базування
Європа
Падука, Кентукі, США
Двигун (+залишковий ресурс)
LYCOMING IO-360-L2A
+ 1597 год
LYCOMING IO-360-L2A
+ 1003 год
Гвинт (+залишковий ресурс)
зі змінним кроком
+ 1901 год,
сертифікований ДАСУ
MCCAULEY
+ 1003 год
Ціна
414000 Євро
399500 дол * 26.6 / 29.6 = 359000 Євро
Податок (ПДВ)
включено
без ПДВ (71800 Євро)
РАЗОМ
414000 Євро
430800 Євро
Варто зазначити, що не всі тендерні закупівлі були проведені з першого оголошення з причини відсутності достатньої кількості учасників. Спровокувати таку ситуацію, зокрема, могли проблеми із оплатою фірмі «Даймонд Файненс Сервисес ГмбХ» (Diamond Finance Services GmbH), закуплених у 2012 році літаків попереднім керівництвом НАУ.  Тож представникам авіаційної галузі в Україні та за кордоном було надано інформацію про проведення тендерних закупівель літаків, для залучення усіх бажаючих учасників.
Підписані договори на закупівлю товару були перевірені та зареєстровані Державною казначейською службою. У випадку наявності порушень вказаний орган не зміг би зареєструвати фінансові зобов’язання НАУ перед третіми особами та здійснювати платежі. Для оплати здійснювалась закупівля валюти на міжбанківському валютному ринку. Тож дані договори були також перевірені Держфінмоніторингом. У загальну вартість літаків включено їх транспортування, страхування, доставка на митний термінал в Україні та монтаж стабілізаторів і крил.
За результатами тендерних закупівель літаки були придбані у грудні 2019 – січні 2020 років, поставлені та оплачені Національним авіаційним університетом відповідно до строків, встановлених договорами. Літаки, що пройшли процедуру розмитнення, розвантажено та розміщено в ангарі аеродрому «Антонов-2» (Гостомель). Фахівці компанії, що мають допуск до складання літаків пристикували Cessna і Tecnam стабілізатори і крила. На сьогодні Державіаслужба видала бортові номери, які вже нанесено на літаки. Далі Cessna і чотири літаки Tecnam будуть внесені до Державного реєстру авіаційних повітряних суден під своїми реєстраційними номерами.
Для введення їх в експлуатацію (чим зараз займається МЦПП НАУ) необхідно: отримати сертифікат льотної придатності; укласти договір на технічне обслуговування літака в експлуатації  з організацією, що має ліцензію на такі види робіт; провести навчання технічного персоналу Центру для отримання сертифікатів на право технічного обслуговування літака; подати документи до Державіаслужби України на внесення літака у сертифікат НАУ UA/FTO-005/2017 на право використання  його, як навчального засобу. Такі вимоги у першу чергу зумовлені необхідністю дотримання посиленої безпеки експлуатації учбових літаків.
Для отримання сертифікату льотної придатності також необхідно провести фізичне інспектування повітряних суден уповноваженими співробітниками Державіаслужби. У нормальному режимі вищезазначені процедури тривають  до 6-ти місяців, але у карантинних умовах Державіаслужба подовжила строк розгляду звернень за отриманням адміністративних та інших послуг.
Тож університетом вже укладено договори з підтримки льотної придатності літаків Tecnam з організаціями, які мають ліцензію Державіаслужи. Також оголошено тендер на закупівлю послуг з підтримки льотної придатності учбового літака Cessna. Повторно оголошено тендер на закупівлю послуг з технічного обслуговування літаків.