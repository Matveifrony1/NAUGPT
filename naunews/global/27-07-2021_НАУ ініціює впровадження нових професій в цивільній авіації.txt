Заголовок: НАУ ініціює впровадження нових професій в цивільній авіації
Дата: 27/07/2021
URL: https://nau.edu.ua/ua/news/2021/7/nau-initsiyue-vprovadzhennya-novih-profesiy-v-tsivilniy-aviatsii.html
==================================================

Протягом останніх років спостерігається стрімкий розвиток технологій, які працюють без втручання людини та їх впровадження у цивільну авіацію у вигляді безпілотних авіаційних комплексів та систем. Ця тенденція спонукає освітні установи авіаційної галузі до швидкого вирішення питань підготовки фахівців нових професій.
Зокрема, проблемним залишається питання підготовки схваленого Державною авіаційною службою України персоналу, відповідального за експлуатацією безпілотних повітряних суден, які є ключовою частиною безпілотних авіаційних комплексів та систем.
За ініціативи ректора НАУ Максима Луцького та під керівництвом проректора з наукової роботи Євгенія Романенка, фахівці Національного авіаційного університету провели попередню роботу з встановлення пріоритетності впровадження нових професій та письмово повідомили Міністерство економічного розвитку і торгівлі України про початок з 20.07.2021 року розроблення проекту змін до Національного класифікатора України «Класифікатор професій ДК 003:2010».
Насамперед НАУ пропонує запровадити наступні нові професії, що безпосередньо пов’язані з експлуатацією безпілотних повітряних суден, а саме:
- дистанційного пілота БПС;
- дистанційного командира БПС;
- дистанційного пілота-випробувача БПС;
- дистанційного пілота-інструктора БПС.
Орієнтовний термін завершення проекту змін до Національного класифікатора України «Класифікатор професій ДК 003:2010». – 1 жовтня 2021 року.
Запровадження зазначених авіаційних професій, згідно з вимогами «Порядку розроблення національних класифікаторів» затвердженого наказом Міністерства економічного розвитку і торгівлі України від 11.01.2018 р. №17, надасть змогу НАУ суттєво розширити діапазон підготовки сучасних авіаційних фахівців.