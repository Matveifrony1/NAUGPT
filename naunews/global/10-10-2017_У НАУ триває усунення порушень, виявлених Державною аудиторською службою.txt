Заголовок: У НАУ триває усунення порушень, виявлених Державною аудиторською службою
Дата: 10/10/2017
URL: https://nau.edu.ua/ua/news/2017/10/u-nau-trivae-usunennya-porushen-viyavlenih-derzhavnoyu-auditorskoyu-sluzhboyu.html
==================================================

З 1 червня по 25 серпня 2017 року в Національному авіаційному університеті працювала ревізійна група Державної аудиторської служби (ДАС), що інспектувала фінансово-господарську діяльність НАУ та чотирьох відокремлених структурних підрозділів за період з 1 липня 2014 року по 31 травня 2017 року.
Під час підготовки плану заходів з усунення недоліків/порушень, особливу увагу привернув факт укладання між університетом (в особі ректора Кулика М.С.) та фізичними особами 11 (одинадцяти) договорів підряду, предметом яких є виконання разової роботи по відновленню лакофарбного покриття повітряних суден Іл-18 та Ан-30 у 2015 році.
Проблема полягає в тому, що ці літаки не перебувають на балансі університету, а є експозиційними об'єктами Державного музею авіації ім. О.К. Антонова. Відповідно, фінансування цих витрат університетом (а йдеться про більш як 800 тис. грн, - задіяні були кошти, отримані зі сплати студентами-контрактниками за навчання)є порушенням норм бюджетного кодексу України. У силу цього витрати були кваліфіковані як нецільове використання коштів (що підпадає під ознаки вчинення кримінального правопорушення).
ДАС вказує осіб, які допустили це порушення. Серед них колишні перший проректор Луцький М.Г. (за червень-серпень 2015 року) і в.о. ректора Хращевський Р.В. (за вересень-жовтень 2015 року) та начальник ННЦ «АТБ» НН АКІ Зіатдінов Ю.К., який підписав службові подання.
Поряд з тим, ДАС звертає увагу на те, що Зіатдінов Ю.К., виконуючи адміністративні, управлінські, організаційні та контролюючі функції за двома керівними посадами в НАУ: завідувача кафедри комп'ютерних інформаційних технологій НН ІКІТ та начальника ННЦ «АТБ» НН АКІ - також являється директором Державного музею авіації імені О.К. Антонова.
За посадою начальника ННЦ «АТБ» Зіатдінов Ю.К. безпосередньо підпорядкований директору Шмарову В.М. А також він виступає стороною в Договорі, укладеному 26.12.20014р. між Університетом (в особі директора НН АКІ Шмарова В.М.) та Музеєм (в особі директора Зіатдінова Ю.К.), що визначає аспекти спільної діяльності між НАУ (в цілому) та його відокремленого структурного відрозділу.
Треба зазначити, що, попри широкий спектр прав та обов’язків сторін в рамках спільної діяльності, включаючи забезпечення належного фінансування для підтримки технічного стану авіаційної техніки, понесення Університетом видатків на утримання матеріально-технічної бази музею та/або порядок відшкодування навчальним закладом витрат по їх використанню відсутнє. Аудитори звернули увагу на те, що витрачені кошти не можна віднести до витрат на використання цих літаків з навчальною метою, так як вони не відносяться до числа техніки, закріпленої за ННЦ «Авіаційно-технічна база».
Також необхідно звернути увагу, що договір з боку НАУ підписаний керівником структурного підрозділу НАУ, директором НН АКІ Шмаровим В.М., який не мав на це відповідних повноважень.
Тобто дії директора НН АКІ Шмарова В.М., здійснені всупереч положенням законодавства, з перевищенням службових повноважень, в т.ч. і з фінансових питань, можливими корупційними ризиками, які спричинили нецільове використання бюджетних коштів в розмірі 814 000 грн. є в тому числі і порушенням умов укладеного з Університетом контракту. Наказом в.о. ректора НАУ 04 жовтня 2017 року Шмарова Валерія Миколайовича звільнено з посади директора НН АКІ. Виконання обов’язків директора НН АКІ з 05.10.2017р. покладено на заступника директора Сидоренка Олександра Юрійовича.
В університеті продовжується робота з усунення порушень, виявлених Державною аудиторською службою.