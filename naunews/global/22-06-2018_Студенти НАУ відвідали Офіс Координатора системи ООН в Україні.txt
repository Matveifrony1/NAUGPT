Заголовок: Студенти НАУ відвідали Офіс Координатора системи ООН в Україні
Дата: 22/06/2018
URL: https://nau.edu.ua/ua/news/1/6/studenti-nau-vidvidali-ofis-koordinatora-sistemi-oon-v-ukraini.html
==================================================

У рамках проходження навчальної практики «Вступ до фаху» студенти 1 курсу зі спеціальності «Міжнародне право» Навчально-наукового інституту міжнародних відносин Національного авіаційного університету 21 червня 2018 року відвідали Офіс Координатора системи ООН в Україні у Києві.
Для студентів була організована лекція «ООН: цілі, принципи діяльності, структура», яку провела фахівець зі зв’язків з громадськістю та ЗМІ Вікторія Андрієвська.  Вона акцентувала увагу студентів на тому, що  поряд з вирішенням світових політичних проблем велику роль у діяльності ООН відіграють економічні і соціальні аспекти. Зокрема, одне з центральних завдань ООН полягає в сприянні забезпеченню  високих стандартів життя, повної зайнятості і умов для соціально-економічного прогресу і розвитку. З виконанням цього завдання пов'язано 70% діяльності системи Організації Об'єднаних Націй. В основі цієї діяльності лежить віра в те, що викорінення злиднів і повсюдне підвищення рівня добробуту людей є необхідними кроками на шляху до створення умов для забезпечення міцного миру в усьому світі.
Для майбутніх фахівців з міжнародного права корисною  виявилася інформація про роботу Організації по визначенню нових завдань в таких ключових сферах, як забезпечення сталого розвитку, поліпшення становища жінок, дотримання прав людини, охорона навколишнього середовища.
Вікторія Андрієвська пообіцяла нашим студентам ще неодноразове проведення таких інформаційних заходів, які надають змогу розвиватися та покращувати свої знання у міжнародній  сфері.