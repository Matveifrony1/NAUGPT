Заголовок: Вчена Рада ухвалила нову концепцію розвитку НАУ
Дата: 01/06/2017
URL: https://nau.edu.ua/ua/news/2017/5/vchena-rada-uhvalila-novu-kontseptsiyu-rozvitku-nau.html
==================================================

31 травня відбулося чергове засідання Вченої Ради НАУ. Головним питанням було схвалення Концепції інноваційного розвитку Національного авіаційного університету на 2017-2027 роки. В.о. ректора Володимир Ісаєнко нагадав присутнім, що на розгляд було представлено два проекти концепції. Обидва були опубліковані на офіційному сайті НАУ, отримано відгуки експертів. 11 травня базовий варіант концепції був обговорений на засіданні Наглядової ради університету, члени якої дали свої рекомендації.
«У Концепції інноваційного розвитку НАУ ми маємо орієнтуватися на світові перспективи, - сказав Володимир Ісаєнко. - В документі відображено три напрями діяльності ВНЗ – навчальний, науковий та інноваційний».
Восени документ буде обговорюватися на загальних зборах трудового колективу, а нині Вчена Рада затвердила його.
Після цього професор Василь Казак виступив з доповіддю про організацію освітнього процесу підготовки здобувачів вищої освіти ступеня доктора філософії. Потім була схвалена низка навчальних та робочих навчальних планів (доповідач – проректор з навчальної та виховної роботи Тамара Іванова), схвалено Положення про попередню експертизу дисертації, Положення про порядок надходження документів під час попереднього розгляду дисертацій та Положення про порядок надходження документів щодо проведення попередньої експертизи та організації процесу захисту дисертаційних робіт (доповідач – проректор з наукової роботи Володимир Харченко).
На вченій раді було розглянуто кілька гострих для НАУ питань. Перше з них – про результати позапланового аудиту Навчально-наукового інституту неперервної освіти. Доповідач Ольга Котович розповіла, що, вивчаючи роботу інституту за 2014-2016 роки, відділ внутрішнього аудиту НАУ виявив багато фактів неефективної організації роботи в окремих структурних підрозділах. Загалом через це університет втратив понад 16 мільйонів гривень. «З 1 червня в університеті починає працювати Державна аудиторська служба України, - прокоментував доповідь в.о. ректора Володимир Ісаєнко. – Мета внутрішніх аудиторських перевірок – навести, нарешті, порядок у НАУ, усунути той безлад, що творився роками». Також він додав, що найближчим часом за результатами внутрішнього аудиту буде ліквідовано ті структури, які «висмоктували» гроші з бюджету університету. Проте, підкреслив в.о. ректора, ліквідовано буде саме неефективні структури, а не цікаві проекти та ідеї.
Саме до таких проектів належить Центр підготовки кваліфікованих яхтсменів. Директор Навчально-спортивного оздоровчого центру НАУ Володимир Артамонов розповів про доцільність створення такого центру саме в структурі НСЦ (який нині, як відомо, активно відроджуєтся), а не як підрозділу Інституту неперервної освіти. Протягом трьох років, за даними внутрішнього аудиту, центр підготовки яхтсменів працював досить неефективно для НАУ, левова частка коштів, зароблених ним під емблемою НАУ, уходила «на сторону», до того ж, лишилася низка не вирішених і досі питань, пов’язаних із землею, майном. Тому обговорення подальшої долі Центру підготовки кваліфікованих яхтсменів було відкладене до наступного засідання Вченої ради.
На Вченій раді були затверджені теми наукових дисертацій, ухвалені видання низки наукових праць та підручників. Члени ради привітали нагороджених. Нагрудні знаки «За сумлінну працю» було вручено інженеру кафедри збереження льотної придатності авіаційної техніки Навчально-наукового аерокосмічного інституту Лідії Квітко, завідувачу лабораторії кафедри гідрогазових систем Навчально-наукового аерокосмічного інституту Василю Ланецькому, доценту кафедри вищої математики факультету транспортних технологій Олександру Давидову Подяку Національного авіаційного університету оторимали професор кафедри педагогіки та психології професійної освіти Навчально-наукового гуманітарного інституту Лілія Барановська, доцент кафедри систем управління літальних апаратів Навчально-наукового інституту аеронавігації Наталія Білак, провідний інженер сектору організації заочного навчання Людмила Корченко. Грамоти Національного авіаційного університету було вручено студентським колективам академічних груп-переможців університетського конкурсу «Найкраща академічна група». Грамота за ІІІ місце та подарунок від Первинної профспілкової організації студентів та аспірантів НАУ квитки на концерт української співачки ТАНИ отримала група студентів 513 Навчально-наукового інституту економіки та менеджменту, грамоту за ІІ місце та подарунок від Первинної профспілкової організації студентів та аспірантів НАУ квитки на концерт української співачки ТАНИ отримали студенти групи 402 Навчально-наукового юридичного інституту, грамоту за І місце, подарунок від Первинної профспілкової організації студентів подарунок від спонсора Інтернет-магазину «МОЄ» - USB флеш-накопичувачі - вручено групі ФЛ-501 Навчально-наукового гуманітарного інституту.
Також в.о. ректора Володимир Ісаєнко і керівник Інституту ІКАО НАУ Галина Суслова тепло подякували усьому колективу НАУ за допомогу в організації візиту до університету президента Ради ІКАО Олумуіва Бенар Аліу, який відбувся 24 травня.