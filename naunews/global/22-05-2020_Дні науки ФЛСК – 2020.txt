Заголовок: Дні науки ФЛСК – 2020
Дата: 22/05/2020
URL: https://nau.edu.ua/ua/news/2020/traven/dni-nauki-flsk-–-2020.html
==================================================

Факультет лінгвістики та соціальних комунікацій провів Дні науки, у яких взяли участь понад 300 представників наукових і освітніх установ України.
Відкриваючи Дні науки факультету, декан Сергій Ягодзінський вказав на незаперечний факт проникнення науки, наукової творчості, наукового стилю мислення в усі соціальні практики інформаційного суспільства.
У рамках Днів науки доценти кафедри історії та документознавства Людмила Божук  та Тетяна Курченко провели круглий стіл «Цифрові колекції інститутів соціальної пам’яті». Доценти кафедри української мови та культури Анастасія Сібрук та Людмила Халіновська організували круглий стіл «Термінологія як інструмент наукової комунікації». В ході круглого столу було розглянуто сучасні підходи до вивчення термінології, вплив глобалізаційних процесів на становлення термінів сьогодні та особливості наукової комунікації, репрезентовано інформацію про типологію мовних помилок у науковому тексті, особливості перекладу міжгалузевої та вузькоспеціальної термінології.
Під час тренінгу «Feedback – наукова та міжнародна діяльність гуманітаріїв» голова наукового товариства молодих учених ФЛСК Анна Закревська презентувала можливості наукової та міжнародної діяльності для студентів та молодих учених. Розповіла про видання в яких студенти можуть опубліковувати свої наукові дослідження. Також cтудентів ознайомили зі стипендіальною програмою «Завтра.UA» та міжнародними програмами обміну «Erasmus+», «Mevlana Exchange Programme».
На майстер-класі  «Типові помилки у перекладах анотацій до наукових статей англійською мовою» (модератор – завідувач кафедри англійської філології Сергій Сидоренко) було розглянуто найбільш поширені лексичні та граматичні помилки, що зустрічаються в перекладах анотацій з української мови англійською. У другій частині майстер-класу учасники відредагували переклад анотації до наукової статті, виконаний онлайн-перекладачем Google Translate.
Учасники тренінгу «Мотивація – ключ до успіху!» (модератор – доцент кафедри педагогіки та психології професійної освіти Олена Дубчак) обговорили питання мотивації і самомотивації, досягнення мети й подолання невдач та виокремили правила, які можуть стати ключем до досягнення успіху.
На тренінгу «Соціологія: Quo Vadis? / Камо грядеши?» (модератор – професор кафедри соціології та політології Юрій Яковенко) розглянуто суперечливі процеси, що відбуваються навколо соціологічної науки у світі та країні. Під час заходу презентовано дані про те, що в Україні йде функціонування соціології як науки, орієнтованої, по-перше, на дослідження та адекватне розуміння соціальних явищ, здобуття ретельно обґрунтованого і доведеного наукового знання; а по-друге, як товару з орієнтацією на попит, обслуговування інтересів замовників від великої політики чи бізнесу на більш ефективні способи виробництва і споживання соціологічного знання з їх сторони.
Факультет лінгвістики та соціальних комунікацій висловлює подяку завідувачам кафедри, які підтримали ініціативу, модераторам за організацію, учасникам заходів за увагу та активну участь. До зустрічі на Днях науки ФЛСК в 2021 році.