Заголовок: Співробітник НАУ – представник UNESCO в Аджмані (ОАЕ)
Дата: 16/10/2018
URL: https://nau.edu.ua/ua/news/1/10/spivrobitnik-nau-–-predstavnik-unesco-v-adzhmani-(oae).html
==================================================

Місія ЮНЕСКО / Міжнародної Спілки архітекторів перебувала з 06 по 12 жовтня 2018 року в Аджманському університеті з метою валідації (акредитації) кафедри архітектури в системі міжнародної освіти. Така валідація дає право випускникам працювати в усьому світі і підвищує міжнародний рейтинг університету
В складі групи VCAE (Валідаційної Ради з Архітектурної Освіти): голова, представник МСА-ЮНЕСКО – Пітер Гарстецькі, архітектор фірми «Фостер і Партнери», Великобританія; заступник голови, представник МСА-ЮНЕСКО Ph.D. Олена Олійник, зав.кафедри дизайну інтер’єру ННІАП НАУ, відповідальна за міжнародну діяльність ННІАП, Україна; представник Королівського Інституту Британських архітекторів (RIBA) Лейтон Рейд, Великобританія;  репортер RIBA, Ph.D. Ніколас Х’юмс, Великобританія; регіональний представник - доцент Тофік Абу Ханташ, ОАЕ.
Процес валідації тривав чотири дні. За цей час було проведено зустрічі з ректором; деканом архітектурного департаменту та викладачами дисциплін; із студентами та керівниками практик; члени групи також ознайомились з робочими планами, портфоліо студентів та експозицією студентських проектів та наукових робіт по роках.
Комісія відзначила високий рівень наукової та інженерної підготовки, обов’язковим є вивчення соціальних, теоретико-містобудівних та економічних дисциплін; проте рівень художньої підготовки трохи нижчий за рівень студентів-дизайнерів НАУ, особливо в перші роки. Абсолютно відсутня академічна художня підготовка, вся графіка має виключно прикладний характер.
Викладання в Аджманському університеті проводиться виключно англійською мовою; вартість навчання дуже висока – 10000 долларів за рік, проте і серед студентів, і серед викладачів більшість – іноземці. Є навіть два студенти з України. Вражає високий рівень наукової підготовки студентів і величезна бібліотека з архітектури (більше 3000 примірників). Кафедра щорічно проводить майстер-класи видатних іноземних архітекторів.
Архітектура тут теж не основна спеціальність, як в НАУ, але ректорат пішов на витрати покриття міжнародної валідації - для підняття престижу і залучення іноземців.
Робота комісії була дуже напруженою і плідною та сприяла поширенню міжнародних зв’язків. Зав.кафедри дизайну інтер’єру НАУ, член комісії Олійник О.П. провела окрему зустріч з деканом факультету дизайну інтер’єру для підписання угоди про співробітництво. Досягнуто домовленість про співпрацю, угоду буде підписано найближчим часом.