Заголовок: Студенти-правники НАУ провели онлайн екскурсію до Суду Європейського Союзу
Дата: 14/06/2022
URL: https://nau.edu.ua/ua/news/2022/6/studenti-pravniki-nau-proveli-onlayn-ekskursiyu-do-sudu-evropeyskogo-soyuzu.html
==================================================

В рамках проходження ознайомлювальної практики, студенти першого курсу Юридичного факультету (ЮФ) Національного авіаційного університету мали змогу віртуально відвідати Суд Європейського Союзу.
Під час заходу пресаташе Жак Заміт розповів про історію створення та функціонування суду, його роботу, структуру, сферу діяльності та місію. «Суд Європейського Союзу створений у 1952 році. Його місія полягає у забезпеченні дотримання закону під час тлумачення та застосування Договорів Європейського Союзу. Ви повинні насамперед для себе прояснити різницю між Європейським судом з прав людини (ЄСПЛ) та Судом Європейського союзу. Так, ЄСПЛ є частиною Ради Європи, до складу якої входять 47 держав, включаючи Росію та Великобританію, а Європейський суд є органом, відповідальним за нагляд за дотриманням законодавства ЄС у його межах між 27-ма його державами-членами», - зауважив він.
Присутні дізналися, що в рамках своєї місії Суд Європейського Союзу перевіряє законність актів інституцій Європейського Союзу, забезпечує дотримання державами-членами зобов'язань за Договорами та тлумачить законодавство Європейського Союзу на запити національних судів та трибуналів. Таким чином, Суд є судовим органом Європейського Союзу й у співпраці з судами та трибуналами держав-членів забезпечує однакове застосування і тлумачення законодавства ЄС.
Після завершення доповіді, студенти поставили запитання пресаташе, які стосувалися взаємодії Суду із судами інших країн, які не входять до ЄС (Марина Дмитренко), актуальності професії юриста в Європейських країнах (Матвій Коваленко), порядку виконання рішень (Алла Ільчук) та ін.
У другій половині зустрічі за допомогою 3D-туру пані Анна Клаперштук «провела» всіх учасників до приміщення Суду в Люксембурзі. Студенти мали змогу «зайти» до залів судових засідань, «походити» по коридорах суду, дізнатися про особливості архітектури будівлі, конструкцій та шедеврів світового мистецтва, які прикрашають приміщення суду.
Варто зазначити, що проведений захід мав двосторонній характер, оскільки представники Суду ЄС також цікавилися особливостями роботи Національного авіаційного університету, його структурою та виявили бажання в мирний час відвідати університет особисто.