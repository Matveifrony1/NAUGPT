Заголовок: Студенти НАУ завершили міжнародне стажування
Дата: 05/07/2023
URL: https://nau.edu.ua/ua/news/2023/7/studenti-nau-zavershili-mizhnarodne-stazhuvannya.html
==================================================

30 червня здобувачі кафедри екології 2 та 3 року навчання завершили цикл практичної підготовки від Університету Гетеборгу, Швеція. За 4 тижні активної роботи студенти НАУ прослухали цикл навчальних лекцій про методи моделювання, які забезпечують підтримку процесу прийняття рішень при розгляді питань охорони і збереження довкілля. Ґрунтуючись на знаннях, отриманих під час лекційного інтенсиву, здобувачі розробили і представили 2 проєкти, які були розглянуті запрошеними спеціалістами.
Проєкти стосувались вибору концепції та плану дій для адаптації столичного району Оболонь до кліматичних змін та пошуку оптимальних шляхів пост експлуатаційного використання рекультивованої території полігону твердих побутових відходів.
Презентації здобувачів заслухали і обговорили на панельній дискусії керівник проєкту проф. Родні Стівенс (Rodney Stevens) – професор Університету Гетеборгу, Швеція; Карлос Дуке (Carlos Duque) - провідний дослідник Університету Гренади, Іспанія; Мартін Перссон (Martin Persson) - представник Norconsult, одної з провідних консалтингових компаній Швеції у сфері інженерії, а також Елізабет Порс (Elisabet Porse) – провідний спеціаліст Департаменту управління відходами та водним господарством міста Гетеборга, Швеція. Також до обговорення долучилась Юлія Христинченко, представниця громадської природоохоронної організації «Національний екологічний центр України». Учасники дискусії прокоментували представлені проєкти, обговорили можливі шляхи розвитку тематик та окреслили перспективи для їх впровадження. Для здобувачів-авторів проєктів було дуже важливо почути думки реальних спеціалістів і професіоналів.
На майбутнє проф. Стівенс запланував низку додаткових заходів для розвитку проєктів здобувачів, тож співпраця між університетами та організація учасниками має потенціал для продовження у наступному навчальному році.
Здобувачі та керівники практики від кафедри екології НАУ висловлюють щиру подяку шведській стороні за організацію повноцінної практики, а також учасниками панельної дискусії за те, що приділили свій час участі у заключному семінарі Проєкту міждисциплінарних досліджень PLATFORM.