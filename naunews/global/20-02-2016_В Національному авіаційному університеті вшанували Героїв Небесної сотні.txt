Заголовок: В Національному авіаційному університеті вшанували Героїв Небесної сотні
Дата: 20/02/2016
URL: https://nau.edu.ua/ua/news/2016/2/v-nacionalnomu-aviaciynomu-universyteti-vshanuvaly-geroyv-nebesnoy-sotni.html
==================================================

20 лютого – день загальнонаціональної жалоби за загиблими під час протистояння в Україні. У важкі часи для нашої держави, кожен намагається підтримати українську ідею та вірних борців за  Незалежність, які жертвують найціннішим заради нашого з вами спокою. Тому дуже важливо пам’ятати подвиги великих українців, серця яких назавжди зупинились у боротьбі за справедливість.
Національний авіаційний університет долучився до всеукраїнського руху та провів мітинг-реквієм в пам’ять Героїв Небесної Сотні. В цей день об 12.00 біля Центру культури та мистецтв Національного авіаційного університету відбулося вшанування героїв Небесної Сотні,  в якому взяли участь студенти, викладачі, співробітники, працівники військової кафедри та адміністрація університету.
Спущені Державний та прапор НАУ з чорними стрічками, в руках студентів квіти та лампадки… Мітинг розпочався з хвилини мовчання під лемківську тужливу пісню, яка стала  посвятою загиблих Героїв  Майдану – «Пливе кача по Тисині…».
Проректор з корпоративного управління НАУ Володимир Шульга розпочав свою промову з урочистого «Слава Україні!». 2 роки тому він також був учасником подій на Майдані, бачив перший студентський мітинг, розстріл, перші смерті. Був свідком, коли автомобілі швидких не могли проїхати, щоб забрати поранених, дехто з яких так і не дочекався допомоги. Володимир Петрович згадав і про випускника НАУ, героя Небесної Сотні Андрія Цепуна, який у віці 36 років у ніч з 19 на 20 лютого віддав своє життя заради правди та справедливості. Проректор підкреслив, що саме студенти не побоялись вийти проти тодішньої влади, яка перекрила шлях України до європейського життя. На кінець побажав миру та щоб події лютого 2014 не повторювались, але щоб ми про них ніколи не забували.
Ці слова підтримала проректор з соціальної роботи НАУ Тетяна Калита. Вона підкреслила, що 2 роки тому студенти заплатили за свободу і правду найвищу ціну – власні життя.
Учасник Майдану та АТО майор Борис Гончар у своїй промові довів, що Майдан себе виправдав. Адже громада показала, що здатна змінити події, боротись за власні переконання. Важливим є те, наголосив він, що справу Небесної Сотні маємо продовжувати ми, нині все залежить не лише від воїнів АТО, але й від усіх громадян України.
Не лишилася осторонь і студентська спільнота: представниця Студради НАУ Валерія Малецька  з тремтінням у голосі зазначила, що кожен з нас у вічному боргу перед загиблими, які назавжди залишаться в пам’яті вдячних нащадків.
Мітинг-реквієм завершили покладанням квітів та лампадок до меморіальної дошки Герою Небесної Сотні Андрію Цепуну.
Слава Героям!