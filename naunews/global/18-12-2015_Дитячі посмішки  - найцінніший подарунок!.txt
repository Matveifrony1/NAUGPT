Заголовок: Дитячі посмішки  - найцінніший подарунок!
Дата: 18/12/2015
URL: https://nau.edu.ua/ua/news/2015/12/dityachi-posmishki-najczinnishij-podarunok.html
==================================================

17 грудня 2015 року студенти Навчально-наукового Юридичного інституту разом із директором Іриною Сопілко та відповідальною особою за роботу зі студентами Ніною Троцюк відвідали Спеціалізований обласний будинок дитини міста Боярки Київської області.
За давньою традицією, напередодні Дня Святого Миколая, студенти разом із дирекцією відвідують вихованців дитячих будинків та інтернатів.
Підготовка до цієї події в Інституті йде заздалегідь. Так, протягом листопада 2015 року науково-педагогічні працівники та студентська молодь інституту збирали іграшки, канцтовари, книжки, засоби особистої дитячої гігієни, підгузки, одяг, ліки для дітей-сиріт, інвалідів та дітей, позбавлених батьківського піклування.
Цього разу студенти влаштували для дітлахів веселе свято. Казкові герої (Святий Миколай, Янгол, Фея, Чортеня) подарували дітям велику радість. А малюки віддячили гостям зворушливою святковою програмою з віршами, піснями та танцями. Після цього кожен малюк отримав подарунок від Святого Миколая.
Тепло та любов – безцінні! А щирий погляд та вдячність дітей також є найціннішим подарунком, адже немає нічого кращого за зроблену добру справу.