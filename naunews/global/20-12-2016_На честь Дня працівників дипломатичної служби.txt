Заголовок: На честь Дня працівників дипломатичної служби
Дата: 20/12/2016
URL: https://nau.edu.ua/ua/news/2016/12/na-chest-dnya-pratsivnikiv-diplomatichnoi-sluzhbi.html
==================================================

Щороку 22 грудня в Україні відзначається День працівників дипломатичної служби, встановлений Указом Президента від 21.11.05 № 1639/2005. Цього дня в 1917 році Урядом Української Народної Республіки був створений Генеральний секретаріат міжнародних справ. Святкування зазначеної події для ННІМВ є особливим, адже інститут готує нову управлінську і політичну еліту держави.
Відповідальний за міжнародні зв’язки та окремі напрями навчальної роботи Максим Алієв підготував цікаву презентацію, якою ознайомив студентів з давніми традиціями  зовнішньополітичної служби України. Перш за все, з дипломатичним  досвідом Київської Русі, яка підтримувала активні відносини з Візантією, Святим Престолом, Німецькою імперією, Польщею, Угорщиною, Францією, скандинавськими державами. Особливо розгалуженими і динамічними зовнішні відносини стали за часів правління князя Ярослава Мудрого.
В окремому розділі презентації були розглянуті умови нових безпекових та економічних викликів, що пов'язані з сучасними міжнародними політичними реаліями та розвитком глобальних економічних процесів, незважаючи на політичну ситуацію в країні. Вперше за роки незалежності  українці змушені застосовувати дипломатичні зусилля у відновленні миру на нашій землі та поверненні контролю  на  тимчасово втрачених  територіях.
В який бік розвивається Україна?  Що стане основою економічного та соціального розвитку України? На основі внутрішнього гармонійного розвитку чи зможе Україна зайняти гідне місце серед провідних держав світу? Саме ці питання стали темою для обговорення.
Програма заходу також передбачала проведення брейн-рингу. У грі було запропоновано комбінацію інтелектуального змагання та пошукової активності, що дала змогу студентам збагатити свої знання та проявити  ерудицію.
Координатор Інформаційного центру Європейського Союзу ННІМВ НАУ Алла Горобей, підбила підсумки засідання, подякувала студентам за активну участь та за підготовлену змістовну презентацію. Всіх бажаючих запросила долучатися до активної співпраці з Інформаційним центром Європейського Союзу та Інформаційним Центром освітніх програм, що діють у ННІМВ НАУ.