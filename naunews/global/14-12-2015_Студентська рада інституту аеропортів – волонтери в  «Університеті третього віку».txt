Заголовок: Студентська рада інституту аеропортів – волонтери в  «Університеті третього віку»
Дата: 14/12/2015
URL: https://nau.edu.ua/ua/news/2015/12/studentska-rada-institutu-aeroportiv-–-volonteri-v-universiteti-tretogo-viku.html
==================================================

Активісти студентської ради Науково-навчального Інституту аеропортів, студентки 3 курсу Валентина Хоменюк (ІАП-307) та Юлія Мусієнко (ІАП-304) задіяні у волонтерській акції «Університет третього віку». З вересня 2015 року дівчата допомагають Територіальному центру соціального обслуговування Печерського району міста Києва.
«Університет третього віку» – перший в столиці України безкоштовний навчальний заклад для пенсіонерів – який діє з вересня 2009 р. Згідно з дослідженням Всесвітньої організації охорони здоров'я Україна займає перше місце в світі за поширенням депресії, особливо серед людей пенсійного віку. На думку експертів, навчання – ефективний засіб профілактики депресій у людей похилого віку. Участь у навчальному процесі допомагає людині йти в ногу з часом, тренувати пам'ять, розвивати інтелект.
В університеті наші студентки викладають курс інформатики. Заняття проходять раз на тиждень у теплій атмосфері взаєморозуміння, а іноді і за чашкою гарячого чаю. Дівчата пояснюють людям похилого віку основи інформатики, починаючи від типів комп'ютера і «як їх увімкнути», закінчуючи операційними системами і можливостями роботи в інтернеті.
Студенти інституту аеропортів уже другий рік поспіль беруть участь у роботі Територіального центру соціального обслуговування у волонтерській акції «Університет третього віку».
Побажаємо поважним студентам успіхів у навчанні та опануванні інформаційних технологій, а нашим дівчатам цікавого спілкування.