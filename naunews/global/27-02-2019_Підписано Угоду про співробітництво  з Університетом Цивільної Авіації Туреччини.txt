Заголовок: Підписано Угоду про співробітництво  з Університетом Цивільної Авіації Туреччини
Дата: 27/02/2019
URL: https://nau.edu.ua/ua/news/2019/2/pidpisano-ugodu-pro-spivrobitnitstvo-z-universitetom-czivilnoi-aviatsii-turechchini.html
==================================================

Національний авіаційний університет відвідали представники Університету Цивільної Авіації Туреччини – начальник відділу координації управління логістикою, міжнародних зв'язків, координатор Erasmus+ програм Хайдар Атеш, заступник начальника відділу координації управління логістикою, міжнародних зв'язків Тугба Яшин та представник міжнародного офісу Афсана Мурадова.
Голова делегації Хайдар Атеш презентував свій університет, який спеціалізується на авіації та авіакосмічній промисловості. Він повідомив, що турецький виш має у своєму розпорядженні найбільшу в Туреччині авіаційну ескадру для навчання – 77 високотехнологічних літаків.
Проректор  з міжнародного співробітництва і освіти Олександр Запорожець на зустрічі зазначив, що НАУ завжди відкритий до діалогу, який сприятиме розвитку дружніх міжнаціональних взаємовідносин.
Представники турецької делегації висловили зацікавленість у співробітництві з Україною в аерокосмічній сфері, зокрема, у напрямку спільної підготовки фахівців цієї галузі. Вони запропонували розробити та затвердити програму подвійних дипломів.
Також обговорено питання науково-дослідних й освітніх проектів і програм у галузі освіти, навчання; спільних досліджень, розробок; обміну та поширенню знань на довгостроковій некомерційній основі; створення спільних дослідницьких центрів.
За результатами зустрічі  підписано Угоду про співробітництво між Національним авіаційним університетом та Університетом Цивільної Авіації Туреччини.