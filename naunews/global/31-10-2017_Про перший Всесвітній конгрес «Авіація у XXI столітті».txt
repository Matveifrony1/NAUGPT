Заголовок: Про перший Всесвітній конгрес «Авіація у XXI столітті»
Дата: 31/10/2017
URL: https://nau.edu.ua/ua/news/2017/10/pro-pershiy-vsesvitniy-kongres-aviatsiya-u-xxi-stolitti.html
==================================================

У вересні 2018 року відбудеться VIII Всесвітній конгрес «Авіація у XXI столітті» – «Безпека в авіації та космічні технології». Ініціатором заходу, який проходить один раз на два роки,  є Національний авіаційний університет. Незмінна зацікавленість світової аерокосмічної спільноти у проведенні конгресу ось уже протягом чотирнадцяти років доводить його актуальність. Наступного року він збігається в часі з визначною датою в історії Національного авіаційного університету - його 85-річчям, а також проведенням заходу загальнодержавного рівня – Міжнародного авіакосмічного салону «АВІАСВІТ - ХХІ».
Пропонуємо нашим читачам ряд публікацій, присвячених конгресу. У цьому матеріалі згадаємо, яким був перший конгрес, що відбувся у 2003 році.
Тоді в його  роботі конгресу взяли участь представники 23 держав. Україну на конгресі представляли Національна академія наук України, Міністерство освіти і науки України, Національне космічне агентство України, Міністерство промислової політики України, Державне підприємство по обслуговуванню повітряного руху «УКРАЕРОРУХ», регіональна асоціація розвитку аеронавігаційного обслуговування «RADA», Державне підприємство «Київський авіаційний заводу 410», Державне підприємство «Київський авіаційний завод «АВІАНТ», Головне  підприємство обробки польотної інформації, Український науково-технічний інститут авіаційної технології «УКРНІАТ»,  Державне підприємства «Орізон-навігація» (Україна), провідні навчальні заклади України тощо.
У інформаційних матеріалах, підготованих до конгресу, зазначалося, що авіаційна галузь потребує вирішення найбільшої проблеми, що коли-небудь стояла перед авіацією. Її визначав ряд складових: економічний спад, зростаючі вимоги та витрати на безпеку і страхування повітряних сполучень, тероризм і кібертероризм, зростання цін на паливо, збройні конфлікти. Висловлювався оптимістичний погляд, що попри нелегкий час, немає сумнівів у тому, що галузь відродиться. Проте підкреслювалося, що тривалість «одужання» залежить від нашої здатності відповідати сучасним вимогам, тобто можливістю забезпечити належний рівень безпеки авіації, безпеки польотів, інформаційної безпека, екологічної безпеки тощо.
Нині авіації відведене одне з пріоритетних місць. Фахівці авіаційній галузі своїм завданням вважають створення авіатранспортного  комплексу XXI століття – ефективного та безпечного. Реалістичність такого завдання визначалася тим, що Україна – одна з небагатьох країн світу, має авіаційну промисловість з повним науково-дослідним і експлуатаційним циклом, починаючи з проектування авіаційних двигунів і літаків, та закінчуючи експлуатацією, обслуговуванням і ремонтом.
Конгрес, присвячений ключовій проблемі – безпеці повітряного транспорту - давав можливість ученим, інспекторам, керівникам обмінятися результатами наукових досліджень, визначити основні напрямки робіт з підвищення рівня безпеки авіації, визначити пріоритети при вирішенні цих проблем, прокласти мости між різними системами, що дозволить однаково розуміти вже розроблені стандарти і продуктивно застосовувати їх, долучаючи величезний потенціал університетських знань і нових ідей у ще не вивчених сферах.
Інформаційні технології в аеронавігації, авіаційна безпека, ініціативи щодо перспективного розвитку авіаційної безпеки в ІСАО, регіональне співробітництво як еволюційний напрям УПР, авіація та довкілля стали темами для обговорень. І перший конгрес значною мірою виправдав сподівання фахівців, давши потужний імпульс розвитку авіаційної галузі.