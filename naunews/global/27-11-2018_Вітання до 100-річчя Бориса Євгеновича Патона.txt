Заголовок: Вітання до 100-річчя Бориса Євгеновича Патона
Дата: 27/11/2018
URL: https://nau.edu.ua/ua/news/1/11/vitannya-do-100-richchya-borisa-evgenovicha-patona.html
==================================================

Високодостойний Борисе Євгеновичу!
Від імені Національного авіаційного університету щиро вітаю Вас із поважною датою у Вашому житті – столітнім ювілеєм!
На Вашу долю випало немало випробувань і суспільних буревіїв, які Ви з гідністю подолали, не втративши віри у себе, не розмінявши відданість науці, без якої, за Вашими словами, немає життя і нічого прекрасного у світі.
Імена Вашої родини, як і Ваше ім’я, перетворені на бренд, вже закарбовані в літопис Всесвіту.Самовіддане служіння науці сприяли визнанню та утвердженню її авторитету у світі. Тож не даремно саме Ви стали першим Героєм України.
Понад півстоліття очолювати велетенський колектив Національної академії наук України – це велика майстерність й відповідальність. Це спільна праця поруч із колегами, вміння чути їхні думки, мотивувати й заохочувати до наукової діяльності. Завдяки Вашій фантастичній обдарованості, неймовірній наполегливості, феноменальній працездатності Вас вважають знаковою постаттю нашого часу, гідною пошани та наслідування.
За Вашими інтелігентністю й скромністю вгадується природжена мудрість, колосальна сила волі, непохитність і прагнення попри всі перешкоди іти до мети. Тому до Вас прислухаються, за Вами йдуть і досвідчені і молоді науковці.
Зичимо Вам впродовж багатьох років залишатися оптимістом, спостерігати за відродженням і розквітом української науки, зростанням і становленням молодої плеяди науковців, достойних продовжувачів Вашої справи.
Бажаємо й надалі займатися своєю улюбленою справою, втілювати творчі ідеї, досягати нових вершин. Хай поповнюються переліки Ваших наукових публікацій та винаходів, а здоров’я буде міцним, як Патонівський шов.
Нехай справдиться Ваше бачення майбутнього української науки, що стане пріоритетною галуззю, даючи можливість нашій державі на рівних увійти до кола цивілізованих розвинутих країн.
Щиросердечно,
Ректор Володимир Ісаєнко