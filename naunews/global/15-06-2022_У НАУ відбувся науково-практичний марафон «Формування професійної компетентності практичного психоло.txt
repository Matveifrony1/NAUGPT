Заголовок: У НАУ відбувся науково-практичний марафон «Формування професійної компетентності практичного психолога»
Дата: 15/06/2022
URL: https://nau.edu.ua/ua/news/2022/6/u-nau-vidbuvsya-naukovo-praktichniy-marafon-formuvannya-profesiynoi-kompetentnosti-praktichnogo-psihologa.html
==================================================

З 8 по 10 червня, за ініціативи кафедри педагогіки та психології професійної освіти Факультету лінгвістики та соціальних комунікацій (ФЛСК) Національного авіаційного університету, відбувся міжвишівський науково-практичний онлайн марафон «Формування професійної компетентності практичного психолога».
Спікерами науково-практичного марафону виступили психологи-практики різних напрямів, зокрема:
- Тамара Піроженко, завідувач лабораторії психології дошкільника Інституту психології імені Г.С. Костюка НАПН України, Член-кореспондент НАПН України, доктор психологічних наук, професор;
- Ольга Хмелєва-Токарева, завідувач науково-методичного центру практичної психології і соціальної роботи Інституту післядипломної освіти Київського університету імені Бориса Грінченка;
- Анна Козлова, спеціаліст-психолог у галузі розслідування злочинів проти дітей, судовий експерт ДНДЕКЦ МВС, доктор філософії (PhD);
- Ольга Байєр, кандидат психологічних наук, доцент, завідувач кафедри дошкільної освіти Комунального закладу «Запорізький обласний інститут післядипломної педагогічної освіти» Запорізької обласної ради, член Асоціації психолінґвістів України;
- Людмила Стреж, експерт в галузі дитячої психології, арттерапії та арт-педагогіки, тренер-вчитель з напрямку «Дитяча психологія, арттерапія та арт-педагогіка в роботі з дітьми».
Під час марафону майбутні психологи мали можливість дізнатися історію розвитку флагмана психологічної освіти в Україні ˗ Інституту психології імені Г. С. Костюка НАПН України, організацію та проведення теоретичних та емпіричних наукових досліджень, рекомендовану до впровадження наукову продукцію, підготовлену вченими наукових установ НАПН України за результатами завершених і перехідних планових наукових досліджень, що здійснювалися упродовж 2021 р.
Також, спікери розкрили особливості роботи психолога в системі освіти, актуальні питання в освітній діяльності закладів освіти, що потребують уваги з боку психологічної служби ЗО, важливість професійного та особистісного розвитку практичного психолога, багатогранність та різноманітність його професійних функцій, які показують загальні та фахові компетентності; спеціалізовані форми психотерапії, заснованої на мистецтві, образотворчій та творчій діяльності – арттерапевтичному напрямку діяльності психолога, який широко використовується у психології, педагогіці, соціальній роботі тощо.
Дякуємо всім учасникам науково-практичного марафону за активну участь.