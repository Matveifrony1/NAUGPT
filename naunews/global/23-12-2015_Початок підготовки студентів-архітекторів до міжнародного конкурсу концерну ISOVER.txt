Заголовок: Початок підготовки студентів-архітекторів до міжнародного конкурсу концерну ISOVER
Дата: 23/12/2015
URL: https://nau.edu.ua/ua/news/2015/12/pochatok-pidgotovki-studentiv-arxitektoriv-do-mizhnarodnogo-konkursu-konczernu-isover.html
==================================================

17 грудня 2015 року в Навчально-науковому інституті Аеропортів відбувся семінар щодо інформування студентів-архітекторів про умови проведення 12-го Міжнародного студентського конкурсу «Проектування Мультикомфортного будинку ISOVER – 2016». Семінар проводили представники фірми-організатора конкурсу в Україні – ТОВ «Сен-Гобен Будівельна Продукція Україна»: керівник проектів маркетингових комунікацій Тетяна Туранова, начальник відділу маркетингу Світлана Лаврінчук, технічний спеціаліст Вадим Бондаренко.
Під час семінару було представлено завдання конкурсу, розроблене концерном ISOVER у співпраці з Управлінням архітектури та містобудівництва міста Брест. Воно полягає у розробці екологічно раціонального архітектурного проекту енергоефективного житлового модуля у місті Брест, Білорусь, який буде інтегрований у міський простір з урахування вимог концепції Мультикомфортного будинку компанії «Сен-Гобен» та з урахуванням кліматичних умов і регіональних особливостей міста Брест.
Студентський конкурс проводитиметься у два етапи: перший етап включає національні півфінали (9–11 березня 2016 року) та національний фінал (25 березня 2016 року); другий етап – міжнародний фінал (25–28 травня 2016 року). Строк подачі конкурсних робіт – до 29 лютого 2016 року.
Критеріями оцінювання конкурсних робіт  визначено: дизайн та функціональність; дотримання параметрів та характеристик Мультикомфортного дому ISOVER; економічні, екологічні та соціальні аспекти функціонування території; застосування матеріалів та рішень ISOVER; якість наданих матеріалів відповідно до вимог конкурсу; цікава презентація.
Для переможців конкурсу на кожному з двох його етапів передбачено вагомий призовий фонд.
Після семінару за рекомендацією провідних викладачів кафедри архітектури О.А.Хлюпіна та О.Г.Пивоварова було сформовано три творчі бригади з числа найкращих студентів 4-го курсу, які підготують конкурсні проекти.
Побажаємо нашим студентам-архітекторам і їхнім керівникам творчої наснаги і перемоги на конкурсі!