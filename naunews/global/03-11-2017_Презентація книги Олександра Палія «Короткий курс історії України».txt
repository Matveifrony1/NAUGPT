Заголовок: Презентація книги Олександра Палія «Короткий курс історії України»
Дата: 03/11/2017
URL: https://nau.edu.ua/ua/news/2017/11/prezentatsiya-knigi-oleksandra-paliya-korotkiy-kurs-istorii-ukraini.html
==================================================

2 листопада 2017 у читальному залі Науково-технічної бібліотеки відбулася зустріч з відомим українським експертом-політологом, політичним консультантом, кандидатом політичних наук Олександром Палієм, який презентував свою щойно видану книгу «Короткий курс історії України». Молодий вчений має значний науковий доробок: він є автором близько 70 наукових та 700 газетних і журнальних публікацій, 150 відеосюжетів,  а також автором п'яти книг: «Ключ до історії України» (2005), «Навіщо Україні НАТО» (2006), «Історія України» (2010), «Історія України» (2015), «Короткий курс історії України» (2017).
Відкрила зустріч директор бібліотеки Вікторія Вахнован.
В.о. ректора Володимир Ісаєнко у своєму виступі зауважив, що хоч Національний авіаційний університет є вищим навчальним закладом технічного профілю, знати історію своєї країни конче необхідно кожному громадянину, бо від цього значною мірою залежить і наше майбутнє. Історія дозволяє визначити закономірності розвитку країни і прогнозує наш завтрашній день.
Повний читальний зал учасників зустрічі уважно заслухав представлення автора, яке зробила зав. сектором Науково-технічної бібліотеки Оксана Лазаренко.
Представляючи свою нову книгу Олександр Палій підкреслив, що скориставшись своїм науковим доробком, він вибрав максимально стислу інформацію і виклав її так, щоб прочитати книгу міг широкий читацький загал, починаючи від учнів 6-7 класів. Наголошуючи на гострій потребі у поширенні знань з історії України, Олександр Палій зазначив, що за комуністичної влади доступ до історичних першоджерел був дуже обмежений і контролювався КДБ. Розповідаючи про історичну роль України у розвитку людства, політолог, оцінюючи події Помаранчевої революції та Революції Гідності, підкреслив що ці події показали світу нове, високодуховне обличчя України. А також справжнє обличчя країни-агресора Росії, те обличчя, яке цій країні тривалий час вдавалося приховувати від світової громадськості.
Фахівець дав компетентні відповіді на багато запитань слухачів. Зокрема він підкреслив, що Україну чекає щасливе майбутнє, але від нас залежить наскільки тривалим буде шлях до нього.
Насамкінець автор подарував бібліотеці свою нову книгу «Короткий курс історії України», яку він мав при собі в одному примірнику, а також книгу «25 перемог України». Для обкладинки цієї книжки використана репродукція з картини відомого художника Миколи Струннікова «Запорожець», який був написаний із всесвітньо відомого українського борця Івана Піддубного. Це видання з автографами автора пощастило отримати багатьом учасникам зустрічі.