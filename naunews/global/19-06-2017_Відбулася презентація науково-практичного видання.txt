Заголовок: Відбулася презентація науково-практичного видання
Дата: 19/06/2017
URL: https://nau.edu.ua/ua/news/2017/6/vidbulasya-prezentatsiya-naukovo-praktichnogo-vidannya.html
==================================================

13 червня 2017 року в Навчально-науковому Юридичному інституті відбулася визначна подія - авторський колектив, у складі якого працівники Інституту, знані науковці інших ВНЗ, юристи-практики, презентував Науково-практичний коментар Кодексу України про адміністративні правопорушення за редакцією д.ю.н., професора С.В. Пєткова.
Видання є оновленою версією Науково-практичного коментаря Кодексу України про адміністративні правопорушення, де детально визначені терміни та явища, використані в Кодексі, розкриті положення підзаконних нормативно-правових актів, до яких відсилає закон, враховані останні зміни стосовно захисту авторських прав та відповідальності за військові адміністративні правопорушення.
Відмінною рисою даного Коментаря, що буде справжньою знахідкою для науковців, є подання повного тексту КУпАП з назвами статей та глав, що втратили чинність. Така інформація стане у нагоді в процесі дослідження ґенези вітчизняної деліктології.
Видання розраховане на широке коло користувачів: юристів-практиків, науковців, студентів юридичних ВНЗ та громадян, які користуються законодавством для захисту своїх прав та законних інтересів.
Під час презентації відбулась жвава дискусія щодо перспектив адміністративної відповідальності, бачення системи законодавства та етапів правотворчості в Україні.
Наприкінці заходу визначені подальші кроки по роботі науковців Інституту із законодавством - в планах авторського колективу написання коментаря до Повітряного кодексу України.