Заголовок: Між ФМВ НАУ та Юридичним факультетом Вільнюського університету підписано меморандум про співпрацю
Дата: 28/08/2023
URL: https://nau.edu.ua/ua/news/2023/8/mizh-nau-ta-vilnyuskim-universitetom-pidpisano-memorandum-pro-spivpratsyu.html
==================================================

Нещодавно декан Факультету міжнародних відносин НАУ Юрій Волошин здійснив робочий візит до Юридичного факультету Вільнюського університету (Литва, м. Вільнюс).
Під час зустрічі декана ФМВ НАУ Юрія Волошина з деканом Юридичного факультету Вільнюського університету Шинкунасом Гарольдасом йшлося про можливості спільних наукових проєктів, студентського обміну, викладацьких програм та інших форм співпраці між двома університетами.
Сторони обговорили перспективи академічної мобільності, можливості підвищення кваліфікації викладачів та стажування аспірантів ФМВ НАУ на Юридичному факультеті Вільнюського університету.
Керівники факультетів домовились про участь студентів Факультету міжнародних відносин НАУ в англомовних заходах Юридичного факультету та про отримання подвійних дипломів за магістерською програмою подвійного дипломування «Україно-Європейські правничі студії» за спеціальністю 293 «Міжнародне право».
За результатами зустрічі підписано Меморандум про співпрацю між Факультетом міжнародних відносин НАУ та Юридичним факультетом Вільнюського університету.