Заголовок: Круглий стіл молодіжного наукового товариства «Космічні дати в Україні для студентської молоді»
Дата: 16/04/2018
URL: https://nau.edu.ua/ua/news/1/4/krugliy-stil-molodizhnogo-naukovogo-tovaristva-kosmichni-dati-v-ukraini-dlya-studentskoi-molodi.html
==================================================

13 квітня в національному авіаційному університеті відбувся круглий стіл молодіжного наукового товариства «Космічні дати в Україні для студентської молоді».
Захід організував Навчально-науковий Центр Новітніх Технологій НАУ в рамках відзначення  Міжнародного Дня авіації та космонавтики.
Міжнародний день польоту людини в космос знаменує початок космічної ери для людства, нагадує про вагомий внесок космічної науки і техніки у розвиток держав і народів, про прагнення зберегти космічний простір для мирних цілей, - зазначила на відкритті заходу проректор з навчальної та виховної роботи Тамара Іванова і додала, звертаючись до студентів НАУ: – Пам’ятайте, що освіта і наука - глобальний ресурс людства, тому спілкуйтеся з живими легендами авіації і космонавтики.
В круглому столі взяли участь знані вчені, зокрема астробіолог, кандидат біологічних наук Надія Адамчук-Чала, яка свого часу була дублером першого космонавта Незалежної України Леоніда Каденюка, ветеран ракетно-космічних військ Анатолій Ковальов, завідувач кафедри Аерокосмічних систем управління ННІАЕТ Валерій Азарсков, завідувач кафедри аерокосмічної геодезії ННІЕБ Олег Железняк, студенти НАУ.
Так, Н. Адамчук-Чала розповіла учасникам круглого столу про свою участь у підготовці до польоту в космос на американських кораблях системи Space Shuttle. Поділилась своїми спогадами про першого космонавта Незалежної України Леоніда Каденюка, разом з яким у 1996 році в складі  групи космонавтів України проходила підготовку в NASA, а також про біологічні експерименти спільного українсько-американського орбітального наукового дослідження з трьома видами рослин: ріпа, соя і мох.
Анатолій Ковальов розповів про свою роботу на Байконурі - першому і найбільшому в світі космодром, збудованому в СРСР на території Казахстану. З космодрому Байконур було здійснено запуск першого штучного супутника Землі і старт першого польоту людини в космос, звідси запускали пілотовані космічні кораблі серій «Восток», «Схід» і «Союз». Орбітальні станції серій «Салют» і «Мир», система багаторазового використання «Енергія» - «Буран», міжпланетні космічні апарати і штучні супутники Землі.
Завідувач кафедри Аерокосмічних систем управління ННІАЕТ Валерій Азарсков виступив із доповіддю «перед тим, як пролунало слово – «Поїхали»», а завідувач кафедри аерокосмічної геодезії ННІЕБ Олег Железняк розповів студентам про сучасні космічні інформаційні системи.
Під час круглого столу відбулися презентація клубу «Літатель» ОО «Максимум плюс», про його роботу розповів Олександр Яківець, виступ курсантів ДНЗ «Київський професійний коледж з посиленою військовою і фізичною підготовкою» Артема Василенко та Ярослава Антоненко, а також керівників студентських конструкторських бюро НАУ «No Roket» та «Sky».