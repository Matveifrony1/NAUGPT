Заголовок: Для студентів-правників провів онлайн-зустріч Голова Верховного Суду Всеволод Князєв
Дата: 19/04/2022
URL: https://nau.edu.ua/ua/news/2022/3/dlya-studentiv-pravnikiv-proviv-onlayn-zustrich-golova-verhovnogo-sudu-vsevolod-knyazev.html
==================================================

Науково-педагогічні працівники та студенти Юридичного факультету (ЮФ) Національного авіаційного університету взяли участь в онлайн-зустрічі з Головою Верховного Суду Всеволодом Князєвим.
Захід на тему «Поточний стан і проблеми судочинства у зв’язку з війною» відбувся за модерацією Асоціації правників України.
Голова Верховного Суду повідомив, що органи судової влади, Верховний Суд вживають багато заходів для врегулювання тих нагальних питань, які виникають у судовій сфері у зв’язку з війною. «Робота судів на територіях, де ведуться бойові дії ускладнена, але робота по розгляду справ проводиться за можливістю. Запроваджується дистанційний розгляд справ. Також змінена підсудність справ для продовження розгляду справ та поновлення втрачених проваджень. Внаслідок ворожих обстрілів деякі суди зруйновані, тому їх роботу відновити буде ще складніше, оскільки насамперед потрібно шукати нове приміщення» - зазначив пан Всеволод.
Також, доповідач зазначив, що сьогодні триває робота щодо запровадження нових механізмів, необхідних для забезпечення безперервного здійснення правосуддя в умовах війни, проводиться значна законотворча діяльність і вже прийнято низку законів по спрощенню процесуальних можливостей розгляду справ, особливо в кримінальному провадженні. Продовжується діяльність по виявленню суддів-колаборантів з подальшим застосуванням до них відповідальності. З метою забезпечення безпеки учасників процесів, доступ до Єдиного державного реєстру судових рішень тимчасового призупинено, окрім суддів. Але доступ до реєстрів правових позицій по судовій практиці збережено і має великий попит.
Всеволодом Князєвим висловлена позиція щодо недоцільності запровадження окремих військових судів, а розгляд справ з військових питань необхідно здійснювати судами чинної судової системи.
Висловлено думку про необхідність посилення діяльності по створенню законопроєктів щодо ліквідації судового імунітету щодо виконання рішень судів РФ в частині відшкодування коштів на користь російської сторони судовими органами міжнародних судових систем.
Наприкінці зустрічі Всеволод Князєв відповів на численні запитання учасників онлайн зустрічі, а також висвітлив питання щодо відрядження суддів та перспектив роботи електронного суду.