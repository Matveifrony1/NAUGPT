Заголовок: Ректор НАУ Максим Луцький взяв участь у заходах з нагоди Дня рятівника
Дата: 15/09/2023
URL: https://nau.edu.ua/ua/news/2023/9/rektor-nau-maksim-lutskiy-vzyav-uchast-u-zahodah-z-nagodi-dnya-ryativnika.html
==================================================

15 вересня 2023 року, в Солом'янському районному управлінні Державної служби з надзвичайних ситуацій (3-ДПРЧ) відбулися урочисті заходи з нагоди Дня рятівника. Свято відзначається щорічно для вшанування тих, хто ризикує своїм життям, щоб захистити і допомогти іншим у найскладніших ситуаціях.
Присутні розпочали з традиційної загальнонаціональної хвилини мовчання, для вшанування пам'яті загиблих унаслідок збройної агресії російської федерації, а відкрили урочисту частину під звучання Гімну України, який надихає кожного рухатись до Перемоги.
Рятувальників привітали, висловили слова вдячності та вручили нагороди шановні гості: Голова Солом’янської РДА Ірина Чечотка, народний депутат України Анна Пуртова, заступник начальника ГУ ДСНС України у м. Києві Володимир Ткаченко, начальник Правобережного МРВ Головного управління Служби Безпеки України у м. Києві та Київській області полковник Володимир Козаченко та інші.
Своєю чергою й ректор НАУ Максим Луцький, подякував рятувальникам за їх щоденний героїзм, привітав зі святом й вручив представникам особового складу Подяки колективу Солом’янського районного управління Головного управління ДСНС України у м. Києві за вагомий особистий внесок у реалізацію державної політики щодо запобігання та ліквідації наслідків надзвичайних ситуацій техногенного та природного характеру, захисту життя та здоров’я людей, високий професіоналізм і з нагоди Дня рятівника, а також передав для рятувальників цінний подарунок від Національного авіаційного університету.
З Нагоди Дня рятувальника співробітники отримали й інші різні відзнаки, нагороди та подарунки, адже вони залишаються прикладом справжніх героїв, готових допомагати та захищати нашу державу в будь-якій ситуації.
На завершення присутнім презентували святкове музичне вітання від Київської дитячої музичної школи № 33 та Палацу дитячої та юнацької творчості.