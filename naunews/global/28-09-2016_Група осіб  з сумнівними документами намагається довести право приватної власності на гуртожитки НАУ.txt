Заголовок: Група осіб  з "сумнівними документами" намагається довести право приватної власності на гуртожитки НАУ, які є державним майном, і перебувають на балансі університету
Дата: 28/09/2016
URL: https://nau.edu.ua/ua/news/2016/9/grupa-osib-z-sumnivnimi-dokumentami-namagaetsya-dovesti-pravo-privatnoi-vlasnosti-na-gurtozhitki-nau-yaki-e-derzhavnim-maynom-i-perebuvayut-na-balansi-universitetu.html
==================================================

27 вересня служба охорони НАУ повідомила в.о. ректора Володимира Ісаєнка про те, що група невідомих осіб намагається потрапити до будівель двох гуртожитків НАУ, що розташовані за адресою: м.Київ, Вітряні гори, 10-в і 10-є. Невідомі пред'явили охороні документи, які нібито свідчать про їх право власності на будівлі та бажання розпочати ремонтні роботи в них.
За дорученням керівника університету на місце виїхала група посадових осіб НАУ (перший проректор з адміністрування А.Майснер, директор Студентського містечка П.Станко, начальник відділу внутрішнього аудиту Ю.Босий), які прибувши на місце, пояснили та документально підтвердили представникам так званого "нового власника", що гуртожитки з 2011 року передані НАУ комісією МОН, являються державним майном і перебувають на балансі університету. В свою чергу представники іншої сторони посилаються на те, що низка операцій з купівлі-продажу відповідних будівель відбулась ще починаючи з 2006 року, тобто до передачі Міністерством НАУ відповідного майна. На це перший проректор з адміністрування НАУ Андрій Майснер запропонував іншій стороні не порушувати режиму охорони державного майна, дотримуватись вимог законодавства та враховувати, що для НАУ це є майно державної форми власності, що документально підтверджено, в тому числі щорічною офіційною звітністю до міністерства та інших уповноважених державних органів.
Андрій Майснер підкреслив, що єдиний законний спосіб роздержавлення майна - це приватизація, яку проводить ФДМУ, і тому НАУ з'ясує всі обставини для того, щоб запобігти незаконному відчуженню державного майна з "сумнівними документами, можливо зробленими заднім числом" та захистити державні інтереси.
В той же час, за словами А.Майснера, надані для ознайомлення документи та спосіб, у який вони оформленні, можуть свідчити саме про шахрайські дії, підробку документів і заволодіння державним майном групою осіб за попередньою змовою.
НАУ станом на 28 вересня підготовлено звернення для направлення до МОН України, ФДМУ, ГПУ, СБУ та Національної поліції щодо дій стосовно державного майна, які можуть мати ознаки кримінальних злочинів, скоєних групою осіб за попередньою змовою проти інтересів держави в особі НАУ.