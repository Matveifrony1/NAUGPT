Заголовок: Акція «Студенти-дизайнери – воїнам АТО»
Дата: 20/11/2015
URL: https://nau.edu.ua/ua/news/2015/11/akcziya-studenti-dizajneri-–-voinam-ato.html
==================================================

До Міжнародного дня студентів 17 листопада 2015 року була проведена Благодійна студентська виставка-ярмарок виробів ручної роботи «УКРАЇНСЬКИЙ КОЛОРИТ», яку організувала старший викладач кафедри комп’ютерних технологій дизайну і графіки Любава Обуховська. Цей культурно-соціальний проект носив мистецько-презентаційний, навчально-пізнавальний і благодійний характер. За відгуками відвідувачів і помічників організатора захід удався на славу.
На виставці експонувалися понад 100 виробів студентів 2 курсу напряму «Дизайн», зроблені вручну з дерева, глини, бісеру, скла, металу, текстилю, паперу. Роботи були виконані у різних техніках, із застосуванням різних художніх прийомів та інструментів: по дереву – випилювання, випалювання, пиротипія, сколочення, склеювання, фарбування моренням, лакування, різьба, розпис, декупаж; по металу – гнуття, скань (скручування); по глині – ліплення, обпалення, розпис; по текстилю – шиття, в’язання, печ-ворк, макраме, вишивка, ляльки-мотанки; плетіння з бісеру, соломи, лози тощо.
Для відвідувачів експозиції були проведені 5 майстер-класів з народних промислів і сучасних технік декорування: ліплення, плетення з ниток, лялька-мотанка, петриківський розпис, квілінг.
Виставку оглянули викладачі, студенти та гості інституту. Серед останніх були вихованці Дошкільного навчального закладу м. Києва № 490 з вихователями і керівником Світланою Пашинською. Гості придбали чимало виробів і з великою цікавістю взяли участь у майстер-класах.
Кошти за продані експонати виставки і майстер-класи (понад 1500 грн.!) передано на потреби воїнів АТО через волонтерку Юлію Цибу, яка, до речі, є випускницею НАУ 2007 року напряму «Дизайн». Понад рік вона опікується пораненими прикордонниками, які лікуються у Центральному клінічному госпіталі Державної прикордонної служби, за що була нагороджена почесним знаком «За службу державі». Про Юлію можна прочитати у журналі «Кордон» (№7/2015 у рубриці «Справа честі»).
Усі вироби, які залишилися після виставки, будуть передані до дитячого будинку до Дня Святого Миколая.
Після проведення заходу буде видано каталог експонатів виставки-ярмарку.