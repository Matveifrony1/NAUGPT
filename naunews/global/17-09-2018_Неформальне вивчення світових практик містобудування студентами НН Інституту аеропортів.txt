Заголовок: Неформальне вивчення світових практик містобудування студентами НН Інституту аеропортів
Дата: 17/09/2018
URL: https://nau.edu.ua/ua/news/1/9/neformalne-vivchennya-svitovih-praktik-mistobuduvannya-studentami-nn-institutu-aeroportiv.html
==================================================

Студенти спеціальності 191 «Архітектура та містобудування» Навчально-наукового інституту аеропортів Анна Бурчак, Валентина Жовнер, Богдана Нікольчук, Тимур Сукач (група АР-302) стали учасниками  цікавого навчального заходу «Urban landscaping from Boryspil International Airport to Kyiv». Цей захід був організований некомерційною освітньою платформою  CANactions, яка надає міждисциплінарні знання про місто, спираючись на найкращий світовий досвід. Засновником платформи є український архітектор Віктор Зотов, співзасновником  швейцарський урбаніст Урс Томанн (Urs Thomann).
Під керівництвом кураторів – ландшафтного дизайнера, члена Державної ради Франції з ландшафтного дизайну Брунно Таннан та ландшафтної архітекторки Матильди Свір (Франція) - впродовж п’яти днів студенти  мали можливість:
- долучитися до  вивчення найкращих світових практик планування еко-міст;
- дослідити містобудівну ситуацію, що склалася вздовж дороги від Міжнародного аеропорту «Бориспіль» до Києва;
-  запропонувати свої рішення щодо планувальної організації та благоустрою окремої ділянки дороги із застосуванням  різних методів покращення екологічного стану територій.
Цілком природно, що студенти ННІАП обрали ділянку, наближену саме до аеропорту та двох поселень,  та запропонували використати її для створення авіакластеру. Це, за думкою авторів, повинно вирішити питання розвитку цього регіону та аеропорту, в т. ч. створити нові робочі місця.
14 вересня 2018 р. результати досліджень та пропозиції щодо планувальної організації  обраних ділянок були представлені на розгляд широкої аудиторії в галереї «Дукат». У обговоренні результатів взяли участь представники ННІАП НАУ: завідувач кафедри містобудування Галина Агєєва, доцент Марія  Тимошенко, старший викладач Наталя Бжезовська.
Запропоновану ідею створення авіакластера планується використати під час розроблення курсового проекту з «Архітектурного проектування» впродовж І семестра 2018/2019 н. р.
Слід відмітити, що окрім можливості застосування знань, набутих в перебігу навчання, в реалізації неординарних архітектурних рішень студенти набули досвіду практичної професійної організації процесу містобудівного проектування.