Заголовок: Адміністративні будівлі Києва не опалюються через незатверджені тарифи на газ
Дата: 03/11/2017
URL: https://nau.edu.ua/ua/news/2017/11/administrativni-budivli-kieva-ne-opalyuyutsya-cherez-neutverdzheni-tarifi-na-gaz.html
==================================================

Останніми днями до адміністрації НАУ неодноразово зверталися студенти та викладачі зі скаргами на те, що університетські корпуси і досі не опалюються.  З’ясувалося, що якщо проблеми з опаленням гуртожитків пов’язані з аваріями тепломереж, то холоднеча у адміністративних будівлях має зовсім іншу причину.
Сьогодні 2 листопада 2017 р. в.о. ректора НАУ Володимир Ісаєнко зустрівся зі студентами і розповів про те, що адміністрація НАУ зверталися з цим питанням не лише до Теплокомуненерго, а й до Київської міської держадміністрації, до Міністерства комунального господарства України, до профільного комітету Верховної ради, до народних депутатів. Було з’ясовано, що причиною відсутності опалення майже у всіх адмінбудівлях є та, що досі не встановлені тарифи на газ. Так, заступник голови КМДА Петро Пантелеєв пояснив відсутність опалення у столичних адмінбудівлях тим, що для державних установ неузгоджена ціна на газ. Міська держадміністрація, до речі, не виняток – її приміщення також не опалюються. Виключення зроблене лише для соціальних будівель – дитячих садків, шкіл та лікарень.  Інші адміністративні будівлі буде підключено до тепломереж, коли державні органи приймуть відповідні рішення щодо комунальних тарифів для держустанов.
Адміністрація НАУ, зі свого боку, і надалі постійно контролюватиме це питання  і продовжить звертатися до держустанов з проханнями прискорити вирішення питання з опаленням.