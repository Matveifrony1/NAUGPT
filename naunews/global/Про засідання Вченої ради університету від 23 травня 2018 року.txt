Заголовок:Про засідання Вченої ради університету від 23 травня 2018 року

Дата: ----------
URL: http://vchenarada.nau.edu.ua/news2/pro-zasidannya-vchenoyi-radi-universitetu-vid-23-travnya-2018-roku/
==================================================
Про засідання Вченої ради університету від 23 травня 2018 року
23 травня 2018 року у Національному авіаційному університеті відбулося засідання Вченої ради університету.

Ректор університету Володимир Миколайович ІСАЄНКО відзначив кращих співробітників університету, студентів та вручив нагороди.

Нагрудний знак «Ветеран Національного авіаційного університету» вручено БРЕДІХІНУ Анатолію Олександровичу – економісту І категорії планово-фінансового відділу; ГАМАЮНУ Володимиру Петровичу – завідувачу кафедри прикладної інформатики Навчально-наукового інституту комп’ютерних інформаційних технологій; СТОЛЯРОВІЙ Наталії Вікторівні – доценту кафедри хімії і хімічної технології Навчально-наукового інституту екологічної безпеки.

Нагрудний знак «За сумлінну працю» Національного авіаційного університету вручено ПРОКОПЕНКУ Ігорю Григоровичу – професору кафедри авіаційних радіоелектронних комплексів Навчально-наукового інституту аеронавігації, електроніки та телекомунікацій.

Відзнакою «Подяка ректора» Національного авіаційного університету нагороджено БОГАЧОВУ Софію Іванівну – фахівця І категорії кафедри цивільної та промислової безпеки Навчально-наукового інституту екологічної безпеки; СОРОКУНА Віктора Васильовича – завідувача сектору розподілених інформаційних систем та комплексів відділу інтегрованих інформаційних технологій Інформаційно-обчислювального центру; ЧУХЛІБ Тетяну Михайлівну – старшого викладача кафедри української мови та культури Навчально-наукового гуманітарного інституту.

Диплом ІІІ ступеня НТУ «Київський політехнічний інститут імені Ігоря Сікорського» вручено ПОЛОЖЕНЦЕВУ Артему Анатолійовичу – студенту Національного авіаційного університету за перемогу у ІІ турі Всеукраїнського конкурсу студентських наукових робіт за спеціальністю «Кібербезпека».

Грамотою Київського національного університету будівництва і архітектури за зайняті призові місця на IV Міжнародній студентській Олімпіаді «Шляхи та механізми захисту інформаційного простору України від шкідливих інформаційно-психологічних впливів» нагороджено:  ПОЛОЖЕНЦЕВА Артема – за І місце, зайняте в індивідуальному змаганні; ГРІГУ Влада – за ІІ місце, зайняте в індивідуальному змаганні; ШАХОВАЛ Олександра – за ІІІ місце, зайняте в індивідуальному змаганні.

Вчена рада університету підтримала роботу Харківського національного університету радіоелектроніки «Інтелектуальні технології функціональної діагностики та моделювання хірургічних втручань» авторів АВРУНІНА Олега Григоровича, БЕЗШАПОЧНОГО Серія Борисовича, БОДЯНСЬКОГО Євгенія Володимировича, ЗЛЕПКА Сергія Макаровича, КАЛАШНИКА Михайла Васильовича, ФІЛАТОВА Валентина Олександровича, ПАВЛОВА Сергія Володимировича, ЛИСЕНКА Олександра Миколайовича на здобуття Державної премії України в галузі науки і техніки у 2018 році.

Наступним пунктом порядку денного засідання Вченої ради постало питання про погодження призначення на посаду проректора з молодіжної політики та інноваційного навчання Національного авіаційного університету.

Вчена рада університету шляхом таємного голосування погодила кандидатуру ВОВК Оксани Олексіївни, внесену ректором університету В. ІСАЄНКОМ, на посаду проректора з молодіжної політики та інноваційного навчання (результати голосування: «за» – 69, «проти» – 5, «недійсних» – 1);

Присвоєно вчене звання професора по кафедрі філософії ЯГОДЗІНСЬКОМУ Сергію Миколайовичу – директору Навчально-наукового гуманітарного інституту, доктору філософських наук, доценту та ухвалено клопотати перед Міністерством освіти і науки України щодо затвердження прийнятого рішення Вченою радою Національного авіаційного університету.

Проректор з міжнародного співробітництва і освіти ЗАПОРОЖЕЦЬ Олександр Іванович доповів про міжнародну діяльність та підготовку іноземних студентів у Національному авіаційному університеті. З метою впровадження системного підходу до міжнародної діяльності університету Вченою радою прийнято рішення про створення Інституту міжнародного співробітництва та освіти.

Одноголосно затверджено у новій редакції Порядок проведення конкурсного відбору при заміщенні вакантних посад науково-педагогічних працівників та укладання з ними трудових договорів (контрактів) у Національному авіаційному університеті, представлений на розгляд членів Вченої ради проректором з навчальної роботи ГУДМАНЯНОМ Артуром Грантовичем.

Проректор з наукової роботи ХАРЧЕНКО Володимир Петрович відзвітував про роботу Центру новітніх технологій та запропонував внести зміни до структури Центру. Відповідно до концепції розвитку університету та для вирішення нагальних академічних питань Володимир ХАРЧЕНКО запропонував створити на базі Центру новітніх технологій Інститут новітніх технологій та лідерства. Окреслив завдання та пріоритетні напрями діяльності Інституту, а також визначив його структуру.

Начальник відділу моніторингу якості вищої освіти БІЛОУС Оксана Іванівна доповіла з питання «Про затвердження звіту Національного авіаційного університету за 2017 рік щодо підтвердження статусу національного». Вчена рада університету затвердила річний звіт та погодила розроблення плану заходів щодо покращення показників освітньої та наукової діяльності задля підтвердження університетом у 2019 році статусу національного.

Окрім того, затверджено типове Положення про навчальну лабораторію; типове Положення про навчально-наукову лабораторію; типове Положення про науково-дослідну лабораторію, а також навчальні та робочі навчальні плани зі спеціальностей за якими здійснюється підготовка здобувачів вищої освіти за освітнім ступенем «Бакалавр» та «Магістр» у Національному авіаційному університеті та його територіально відокремлених структурних підрозділах; затверджено матеріали акредитаційних справ щодо акредитації діяльності з надання освітніх послуг у сфері вищої освіти; затверджено освітньо-професійні програми підготовки здобувачів першого (бакалаврського) та другого (магістерського) рівня вищої освіти зі спеціальностей університету, затверджено теми докторських дисертацій, рекомендовано до друку низку навчальних посібників, монографій, збірників наукових праць та наукових журналів.


Меню
Главная
Персоналії
План роботи
Положення про Вчену раду КАІ
Положення про почесного і заслуженого доктора
Присудження ступеня доктора філософії (PhD)
Контакти