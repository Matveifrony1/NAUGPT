Заголовок: Інформація робочої групи щодо забезпечення працівників НАУ службовим житлом
Дата: 16/12/2015
URL: https://nau.edu.ua/ua/news/2015/12/informacziya-robochoi-grupi-shhodo-zabezpechennya-praczivnikiv-nau-sluzhbovim-zhitlom.html
==================================================

У відповідь на численні звернення працівників університету стосовно поданих документів для отримання службового житла та порядку його розподілу, робоча група з регулювання процесу формування списку працівників НАУ, які потребують службового житла, інформує, що науково-технічною радою НАУ (протокол № 1 від 24.02.2015р.) було рекомендовано надання службового житла у м. Вишневе, вул. Вітянська, 2, шести працівникам університету у першу і другу черги. Рішення Ради з поселення НАУ з цього приводу не було. Станом на сьогодні за цією адресою на балансі університету знаходяться чотири службові квартири: на одну з них не видано свідоцтво про право власності, на дві квартири працівники отримали ордери.
Наразі на балансі НАУ не обліковано жодної квартири за адресою м. Київ, просп. Відрадний, 4 (вул. М.Донця, 2а), в той час як рішенням Ради з поселення НАУ (протокол № 3 від 20.02.2015р.) тридцяти працівникам університету було рекомендовано надати там службове житло, що становить 3,7 % від загальної площі забудови, а про дві трикімнатні квартири (0,3 % загальної площі) мова тоді взагалі не йшлася. За основною угодою із забудовником у цьому будинку університет мав отримати 10% житлового фонду на баланс в якості службових житлових приміщень та 7000 м2 адміністративних приміщень. Проте після підписання тодішнім ректором Куликом М.С. додаткової угоди 13.03.2015р. площа службових квартир зменшилася до 4%, а адміністративні приміщення там взагалі не значилися. За попередньою інформацією за однією з додаткових угод університет сплатив близько 10 млн. грн за проектно-договірну документацію по будинку на просп. Відрадний, 4 (вул. М.Донця, 2а), що першою угодою не передбачалося взагалі. Крім того, без відома, участі та контролю з боку НАУ було видано сертифікат про готовність до експлуатації секцій 6, 7, 8 будинку. Службові квартири в цих секціях працівникам університету також не виділені. Це стало можливим завдяки тому, що колишнім ректором Куликом М.С. за два дні до складання своїх повноважень було підписано довіреність, відповідно до якої університет уповноважує Комунальне підприємство з питань будівництва житлових будинків «Житлоінвестбуд-УБК» бути повноважним представником університету в усіх підприємствах, установах та організаціях, пов'язаних з будівництвом об'єкта. Зараз ця довіреність вже скасована.
Щодо панельного житлового будинку, що будується на території університету, є інформація, що крім виділення службового житла, забудовник мав також провести ремонт стадіону та спорткомплексу НАУ. Про новобудову, що зводиться на території університету біля Комарова,1, поки, на жаль, ніякої інформації немає. Робочою групою підготовлені проекти запитів у відповідні органи для отримання вичерпної інформації.
Робоча група продовжує свою роботу та надалі буде інформувати колектив Національного авіаційного університету та громадськість про стан забезпечення працівників службовим житлом.