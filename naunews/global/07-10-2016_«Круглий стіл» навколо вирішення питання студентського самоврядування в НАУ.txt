Заголовок: «Круглий стіл» навколо вирішення питання студентського самоврядування в НАУ
Дата: 07/10/2016
URL: https://nau.edu.ua/ua/news/2016/10/krugliy-stil-navkolo-virishennya-pitannya-studentskogo-samovryaduvannya-v-nau.html
==================================================

5 жовтня в залі вченої ради за участі всіх активних учасників освітнього процесу відбувся «круглий стіл» з метою вирішення нагального питання відновлення діяльності студентського самоврядування в НАУ. Голова Української асоціації студентського самоврядування, Микита Андрєєв  виступив координатором зборів. Гострі суперечки точилися між Ініціативною групою та студентською радою Авіаційного. Кожна зі сторін аргументовано доводила, що саме вона повинна провести конференцію студентів. Так, Голова Ініціативної групи, Євгеній Величенко висловив позицію їхньої колегії, що полягає у невизнанні легітимності Студентської ради, адже за досить тривалий час навіть не було проведено звітної конференції. Виконуючий обов’язки Голови СР НАУ, Олексій Клочківський, у свою чергу, запевнив усіх, що їхня робота не зупинялася і права студентів відстоювалися. Також він запропонував Ініціативній групі ввійти до складу СР.
У процесі засідання було представлено 3 моделі вирішення питання: 1) скликання конференції  Ініціативною групою; 2) скликання конференції студентською радою; 3) скликання конференції командирами академічних груп.
Присутні експерти на засіданні, зокрема член Наглядової ради НАУ Ігор Липовий та журналіст Олексій Братущак зійшлися  в тому, що  на часі в університеті немає єдиного легітимного органу студентського самоврядування. Інша активна учасниця   «круглого столу», секретар Наукового товариства студентів, аспірантів, докторантів та молодих вчених НАУ, Ксенія Семенова заявила, що на її думку, проблеми виникли тому, що не публікувалися всі дії та рішення СР.
Голова Первинної профспілкової організації студентів та аспірантів НАУ    Марія Рощук висловила думку про те, що єдиним виходом із ситуації є консолідація сил усіх небайдужих членів освітянського процесу (ця позиція також прозвучала від модератора засідання та експертів).
Після тривалої дискусії було знайдене компромісне рішення:
створення єдиної робочої групи, до складу якої увійдуть по одному представникові з кожної присутньої на засіданні студентської організації в НАУ( СР, Ініціативна група, ППОСА, НТСАДМВ, ТОСА);
командири академічних груп єдиною робочою групою;
за скликання конференції студентів і визначення робочої групи для її організації  відповідатимуть загальні збори командирів академічних груп, як єдині повноправні представники студентського самоврядування.
«Ситуація дуже конфліктна, але є перспектива на те, що конфлікт буде розв’язаний і різні сторони зможуть співпрацювати. Для цього необхідно орієнтуватися на інтереси студентства, а не сторонніх осіб», - дав надію на світле майбутнє студентського самоврядування Микита Андрєєв.