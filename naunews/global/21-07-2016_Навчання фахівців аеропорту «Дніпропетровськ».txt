Заголовок: Навчання фахівців аеропорту «Дніпропетровськ»
Дата: 21/07/2016
URL: https://nau.edu.ua/ua/news/2016/7/navchannya-fahivtsiv-aeroportu-dnipropetrovsk.html
==================================================

В міжнародному аеропорту «Дніпропетровськ» наближається до завершення сертифікація основних аеродромних служб, що забезпечують діяльність аеропорту відповідно з вітчизняними нормативами та регламентами ІКАО. Не стала винятком і служба електросвітлотехнічного забезпечення польотів (ЕСТЗП).
Крім відповідного технічного оснащення служба аеропорту повинна мати і кваліфікований персонал. Тому на замовлення ТОВ «Міжнародний аеропорт «Дніпропетровськ» Навчально-науковим інститутом післядипломного навчання в період з 11 по 15 липня 2016 року було проведено навчання фахівців служби ЕСТЗП за програмою «Системи електропостачання аеродромів цивільної авіації»  на базі замовника (м. Дніпро).
Керівник курсів – професор кафедри автоматизації та енергоменеджменту Навчально-наукового Аерокосмічного інституту, к.т.н. Віктор Козлов протягом п’яти робочих днів ознайомив слухачів з основними положеннями документів ІКАО в частині систем електропостачання аеропортів, схемами електропостачання закордонних аеропортів та найновішими електричними апаратами на напругу 6-10 і 0,4 Кв. Разом зі слухачами була проаналізована діюча схема електропостачання аеропорту та напрацьовані технічні рекомендації, які направлені на її удосконалення.
Сертифікати про підвищення кваліфікації отримали 25 фахівців служби. На завершення курсів слухачі зазначили, що зміст навчання був для них дуже корисним і набуті знання та навички допоможуть їм в подальшій роботі щодо електросвітлотехнічного забезпечення польотів аеропорту.