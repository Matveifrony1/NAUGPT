Заголовок: Випускники ФЕБА отримали дипломи
Дата: 11/07/2018
URL: https://nau.edu.ua/ua/news/1/7/vipuskniki-feba-otrimali-diplomi.html
==================================================

10 липня в актовій залі НАУ відбулося урочисте вручення дипломів студентам освітнього ступеня бакалавр факультету економіки та бізнес-адміністрування напрямів підготовки «Економіка підприємства», «Міжнародна економіка», «Економічна кібернетика», «Логістика» та «Менеджмент зовнішньоекономічної діяльності підприємств».
Щиро вітаємо наших випускників із закінченням та отриманням звання бакалавра. Кожен студент отримав грамоту за особливі успіхи в навчанні та громадській діяльності. Грамотами були відзначені і кращі, на думку студентів, викладачі ФЕБА.
З напутніми словами до випускників звернулися: декан факультету Світлана Петровська, завідувач кафедри економіки повітряного транспорту Олена Ареф'єва, завідувач кафедри логістики Марія Григорак, куратори Ольга Полоус, Ірина Борисюк та Володимир Марчук.
Олена Ареф'єва нагадала, що за 4 роки навчання молоді люди здали 54 заліки, 37 екзаменів, захистили кілька курсових, написали дипломну роботу на 80-85 сторінок і склали один державний іспит. Вона також висловила сподівання, що бакалаври продовжать навчання в магістратурі НАУ.
Директор компанії «ВІЛТРАНС», почесний працівник транспорту України Леонід Хвостенко порадив випускникам нічого не боятися, бути креативними, розвиватися та бути особистостями. А ще Леонід Іванович побажав знайти себе: «У спокійному морі капітаном не станеш, нехай всі шторми, яких ви зазнаєте, додадуть упевненості, що ви завжди будете на плаву».
До привітання долучилися батьки випускників, яких представляла мати одного із бакалаврів – Наталія Муравська. Вона подякувала викладачам за знання, які були передані студентам, а також закликала випускників привітати своїх батьків, які підтримували кожен їхній крок.
Яскравим і зворушливим став показ презентації «Щоденник пам’яті», під час якої на світлинах можна було побачити найкращі миті студентського життя випускників.
Найурочистішим для присутніх став момент вручення дипломів молодим спеціалістам.
На згадку було зроблене фото випускників із викладачами та батьками.
До побачення, дорогі друзі! Хай вам щастить!