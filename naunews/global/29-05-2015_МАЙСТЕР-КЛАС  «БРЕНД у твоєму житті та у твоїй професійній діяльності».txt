Заголовок: МАЙСТЕР-КЛАС  «БРЕНД у твоєму житті та у твоїй професійній діяльності»
Дата: 29/05/2015
URL: https://nau.edu.ua/ua/news/2015/5/majster-klas-brend-u-tvoemu-zhitti-ta-u-tvoij-profesijnij-diyalnosti.html
==================================================

27 травня 2015 р. в Інституті міжнародних відносин НАУ відбулась цікава науково-практична подія – МАЙСТЕР-КЛАС  на тему: «БРЕНД у твоєму житті та у твоїй професійній діяльності».
Майстер-клас проводила к.е.н., докторант Науково-дослідного економічного інституту (НДЕІ) Міністерства економічного розвитку і торгівлі України  Галина Студінська.
Під час проведення майстер-класу Галина Студінська розглянула широке коло питань, пов’язаних із особливостями формування бренду товару та послуги організації, території, вищого навчального закладу, а також визначила особливості створення бренду окремої людини (від відомого політика до пересічного студента).
Велику зацікавленість присутніх студентів викликали питання, пов’язані із формуванням бренду політичних діячів та можливості його використання під час передвиборчих піар-компаній.
Галина Студінська звернула увагу присутніх на відмінності між брендом, товарним знаком та торговельною маркою. Вона також зазначила, що особливу роль у просуванні та «розкручуванні» бренда відіграє робота журналістів, активна робота зі ЗМІ.
Особливу зацікавленість у студентів – майбутніх фахівців у сфері туристичного бізнесу та у сфері міжнародних економічних відносин і міжнародного бізнесу – викликали ідеї щодо перспективності формування бренду території. Адже саме наявність бренду території сьогодні набуває особливої актуальності для залучення до міст, місцевих громад та регіонів інвестицій, матеріальних та інтелектуальних ресурсів, висококваліфікованих кадрів.
Всі учасники майстер-класу дійшли спільного висновку про те, що створення позитивного іміджу України, бренду України – це важлива складова успіху та процвітання нашої держави у ХХІ ст.