Заголовок: В Національному авіаційному університеті закінчилася нарада Робочої Групи ІКАО
Дата: 29/07/2016
URL: https://nau.edu.ua/ua/news/2016/7/v-natsionalnomu-aviatsiynomu-universiteti-zakinchilasya-narada-robochoi-grupi-ikao.html
==================================================

Як ми вже повідомляли 25-27 липня 2016 року у Національному авіаційному університеті відбулася нарада Робочої Групи ІКАО (ICAO AVSEC Panel Working Group on Training). Її організатором є Інститут ІКАО (НАУ). Відкривав роботу групи перший заступник Міністра інфраструктури України Євген Кравцов. Згідно з порядком денним відбулося обговорення проблем підвищення якості підготовки та перепідготовки фахівців у галузі авіаційної безпеки.
Результати роботи групи прокоментувала керівник Інституту ІКАО, професор Галина Суслова.
- Я б хотіла підкреслити дві обставини. По-перше, робочі групи ІКАО розглядають питання, ініційовані будь-якою країною-членом ІКАО тільки в тому разі, якщо важливість цього питання визнають більшість країн. Отже питання підвищення якості підготовки та перепідготовки фахівців у галузі авіаційної безпеки належить до числа пріоритетних. По-друге, робоча група ІКАО вперше приїхала до України. І це є визнанням того значного позитивного досвіду, який здобула наша країна в цьому питанні. Адже єдиний Центр з перепідготовки фахівців з авіаційної безпеки у Східній Європі працює в Інституті ІКАО з 1996 року.
Галина Суслова повідомила. що результатом плідної роботи провідних світових експертів стали ряд доповнень до чинних додатків до Конвенції міжнародної цивільної авіації, які стосуються навчання фахівців з авіаційної безпеки. Розроблені положення глобальної стратегії з підготовки фахівців з авіаційної безпеки. І ще розроблені положення з навчання персоналу протидії кібертероризму. Завдяки цьому буде розроблений курс, у якому будуть визначені кіберзагрози, а також образи кіберзагроз на екрані рентгенівської установки інтроскопа під час контролю багажу. Всі напрацьовані групою документи остаточно будуть затверджені Радою ІКАО. Багатоступінчатість прийняття всіх документів ІКАО відбувається за суворою процедурою, оскільки остаточний документ мають затвердити 191 країна-члени ІКАО.
І ще один важливий наслідок того, що група експертів ІКАО працювала саме в Україні. Як повідомила Г. Суслова, після тригодинної ознайомчої екскурсії Києвом та Національним авіаційним університетом докорінно змінилося враження експертів про нашу країну. Якщо до цього їхнє уявлення про Україну складалося на підставі телесюжетів, у яких показували розбомблені будинки та здичавілих собак, то після оглядин нашої столиці гості висловили тверде переконання, що до нас можна присилати людей на навчання.