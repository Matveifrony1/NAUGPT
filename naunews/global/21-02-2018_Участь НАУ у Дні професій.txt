Заголовок: Участь НАУ у Дні професій
Дата: 21/02/2018
URL: https://nau.edu.ua/ua/news/1/2/uchast-nau-u-dni-profesiy.html
==================================================

20 лютого 2018 року на запрошення адміністрації спеціалізованої школи № 173 Солом’янського району м. Києва Центр допрофесійної підготовки Навчально-наукового інституту неперервної освіти організував участь Національного авіаційного університету у профорієнтаційному заході для старшокласників «День професій». Разом із співробітниками ННІНО університет у ЗНЗ представляли кафедри авіоніки, систем управління літальних апаратів ННІАЕТ та історії і документознавства ННГМІ.
Програма заходу передбачала проведення виставки-презентації діяльності НАУ, перегляд відеоматеріалів, індивідуальне консультування учнів, учителів та проведення уроку профорієнтації «Моя майбутня професія» з учнями 10–11 класів.
Учням вручили інформаційно-рекламні буклети ННІ та факультетів, газети «Авіатор» і надали вичерпну інформацію стосовно: Правил прийому до НАУ у 2018 році; заочного навчання та можливості отримання паралельної освіти; англомовного проекту; особливостей організації навчального процесу, проходження практики і працевлаштування; дозвілля та студентського самоврядування. Десятикласників запросили до участі в університетських освітніх  та профорієнтаційних заходах і проектах, зокрема у Літній школі–2018 та Пробному ЗНО–2018. Особливу увагу було приділено учням 11 класів, яких запросили стати учасниками Всеукраїнської олімпіади НАУ, за результатами якої можна отримати до 20 балів до загального рейтингу, а також вручили Пам’ятку вступника та Перелік спеціальностей та спеціалізацій (освітніх програм) за якими здійснюється набір на навчання на ступінь «Бакалавр». Було висловлене сподівання, що значна частина випускників влітку 2018 року стане студентами саме нашого університету.
Адміністрація СШ № 173 передала щирі слова вдячності керівництву Національного авіаційного університету за надану можливість докладного інформування старшокласників про один із кращих вишів країни.