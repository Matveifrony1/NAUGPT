Заголовок: Делегація НАУ на Міжнародному авіакосмічному салоні в Фарнборо
Дата: 17/07/2018
URL: https://nau.edu.ua/ua/news/1/7/delegatsiya-nau-na-mizhnarodnomu-aviakosmichnomu-saloni-v-farnboro.html
==================================================

15-22 липня у Великій Британії проходить Міжнародний авіакосмічний салон (Farnborough International Airshow 2018). Україна тут представлена красенем Ан-178. Цей багатоцільовий транспортний літак вилетів з Києва до Туманного Альбіону ще 12 липня. Він братиме участь у програмі показових польотів та демонструватиметься на статичній стоянці. До Англії вирушила українська делегація, до якої входить група представників НАУ на чолі з ректором університету Володимиром Ісаєнком.
На цьогорічному авіакосмічному салоні наша делегація вивчатиме досвід передових авіаційних вишів у підготовці пілотів і спеціалістів у галузі авіаційної безпеки та перспективи участі в розробці регіональних проектів розвитку авіації.
16 липня відбулося офіційне відкриття АirShow Farnborough, після чого делегації країн почали працювати в секціях. По обіді організатори Farnborough 2018 влаштували всім учасникам офіційний прийом.
Українська делегація провела зустрічі з партнерами на стендах канадських учасників, де зустрілася міністром інновацій, науки та розвитку підприємництва Канади Навдіпом Бейнзом та президентом асоціації аерокосмічної промисловості Канади Джимом Квіком.
Увечері відбувся офіційний прийом для делегацій на Фарнборо, організований одним із основних спонсорів авіашоу – посольством Канади у Великій Британії.
Зазначимо, що вперше авіасалон в Англії пройшов у 1918 році. Його організатором від самого початку і дотепер виступає Товариство британських аерокосмічних компаній, засноване в 1916 році.
Farnborough International Airshow
(
FIA) - одна з найбільших у світі виставок авіації та авіаційного устаткування. Авіашоу проводиться один раз на два роки на території виставкового комплексу аеропорту Фарнборо в передмісті Лондона.
На виставці демонструються літальні апарати всіх типів і призначень, а також ті, що мають історичну цінність. А окрім того - космічні апарати і супутники, авіаційні та космічні двигуни, інша техніка (авіоніка і наземне устаткування, устаткування для аеропортів, радари і системи спостереження). На шоу відвідувачі побачать ще й компоненти та матеріали для авіакосмічної галузі. Крім того, в профіль виставки входить демонстрація розробки, виробництва і обслуговування авіаційної техніки, а також проектів у галузі космічних досліджень.
Оскільки, як ми зазначали вище, наша делегація уважно вивчала перспективи участі в розробці регіональних проектів розвитку авіації, поява таких проектів в Україні уже не за горами. Принаймні, ми  будемо на це сподіватися. І це стане ще одним важливим кроком до зміцнення обороноздатності України. Вільної і незалежної, во віки віків!