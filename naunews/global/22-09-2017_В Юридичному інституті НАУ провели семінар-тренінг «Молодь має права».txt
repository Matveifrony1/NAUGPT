Заголовок: В Юридичному інституті НАУ провели семінар-тренінг «Молодь має права»
Дата: 22/09/2017
URL: https://nau.edu.ua/ua/news/2017/9/v-yuridichnomu-instituti-nau-proveli-seminar-trening-molod-mae-prava.html
==================================================

21 вересня 2017 року в Навчально-науковому Юридичному інституті для студентів першого курсу проведено семінар-тренінг «Молодь має права», який приурочено до Європейського тижня місцевої демократії та Міжнародного дня миру.
Захід був організований спільно з відділом молодіжної політики управління молоді та спорту Департаменту освіти і науки, молоді та спорту виконавчого органу Київської міської ради (Київської міської державної адміністрації) та з Київською обласною організацією Союзу юристів України.
З привітальним словом до учасників семінару звернулася директор Інституту, д.ю.н. Ірина Сопілко. «Підняття правосвідомості суспільства, що є запорукою сталого розвитку країни, є на сьогодні виключною місією сучасної молоді» - зазначила вона.
Участь у семінарі брали: Дмитро Парвов - інспектор відділу зв’язків з громадськістю Управління національної поліції Києва, Олександр Федорук - представник Асоціації українських моніторів дотримання правил людини в діяльності правоохоронних органів, керівник напрямку «Просвітництво»,  Микола Матьора - Голова Київської обласної організації Союзу юристів України.
Під час наукового заходу обговорювався алгоритм дії у разі спілкування громадянина із поліцією, умови утримання ув’язнених та засуджених в місцях позбавлення волі, особливості режиму відбування покарання осіб, які вчинили злочини проти основ національної безпеки України, стандарти утримання ув’язнених та засуджених осіб в установах Державної пенітенціарної служби України.
У перерві на каву-брейк студенти та представники влади у невимушеній обстановці мали змогу подискутувати з цих питань, вільно поділитися власними спостереженнями стану дотримання прав молоді в Україні.