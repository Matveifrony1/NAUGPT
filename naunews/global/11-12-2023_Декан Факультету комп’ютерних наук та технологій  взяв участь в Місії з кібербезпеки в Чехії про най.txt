Заголовок: Декан Факультету комп’ютерних наук та технологій  взяв участь в Місії з кібербезпеки в Чехії: про найголовніші результати візиту – в короткому репортажі
Дата: 11/12/2023
URL: https://nau.edu.ua/ua/news/2023/12/dekan-fakultetu-komp’yuternih-nauk-ta-tehnologiy-vzyav-uchast-v-misii-z-kiberbezpeki-v-chehii-pro-naygolovnishi-rezultati-vizitu-–-v-korotkomu-reportazhi.html
==================================================

Наприкінці листопада – початку грудня в чеському місті Брно проходив візит Місії з кібербезпеки українських стейкхолдерів, організованої Українським кластерним альянсом та низкою чеських партнерів. Наш університет у складі Місії представив професор Сергій Гнатюк, декан Факультету комп’ютерних наук та технологій.
У рамках Місії було проведено International conference with emphasis on Czech-Ukrainian B2B and research collaboration in cybersecurity у надсучасному CyberSecurity Hub. На конференції виступили представники чеських та українських державних органів, університетів, кластерів, асоціацій та бізнесу (різні категорії стейкхолдерів з кібербезпекового напрямку).
Сергій Гнатюк виступив від української академічної спільноти з доповіддю про наявні проблеми і виклики, з якими зіштовхнулася вітчизняна освіта і наука в умовах війни, а також наголосив на можливих спільних українсько-чеських win-win точках взаємодії, враховуючи експертизу, досвід і потреби обох сторін. Зокрема, мова йшла про програми подвійних дипломів, формування консорціумів для європейських наукових конкурсів (Horizon Europe, NATO SPS, Digital Europe), обмін студентами і викладачами, розбудову інфраструктури, спільне керівництво PhD тощо.
Місія відвідала два сучасні чеські університети, що готують фахівців з кібербезпеки. Masaryk University запамʼятався сучасною інфраструктурою і потужним тренінговим центром KYPO Cyber Range, а представники Brno University of Technology представили свої лабораторії і цікаві кібербезпекові проєкти, що виконуються на базі факультету інформаційних технологій. Також, Місія відвідала Digital Innovation Hub, де одна з чеських компаній представила цікаве AI-based рішення Grey Cortex для виявлення кібератак і реагування на них.
За результатами Місії було досягнуто домовленостей щодо співпраці, зокрема й в академічному секторі між українськими і чеськими ЗВО щодо реалізації спільних освітніх і наукових проєктів.