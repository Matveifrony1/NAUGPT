Заголовок: Фахівці НАУ провели профорієнтаційну зустріч з учнями загальноосвітнього навчального закладу І-ІІІ ступенів «Гімназія № 34 «Либідь» ім. Віктора Максименка
Дата: 17/05/2023
URL: https://nau.edu.ua/ua/news/2023/5/fahivtsi-nau-proveli-proforientatsiynu-zustrich-z-uchnyami-zagalnoosvitnogo-navchalnogo-zakladu-i-iii-stupeniv-gimnaziya-№-34-libid-im-viktora-maksimenka.html
==================================================

11 травня 2023 року кафедрою теорії та історії держави і права для учнів загальноосвітнього навчального закладу І-ІІІ ступенів «Гімназія № 34 «Либідь» ім. Віктора Максименка Подільського району м. Києва проведено профорієнтаційний захід «Право – мистецтво добра і справедливості».
«Для сучасного українського суспільства актуальність професії юриста збільшується з кожним роком, адже на правознавців покладаються завдання утвердження принципу верховенства права, вдосконалення українського законодавства, забезпечення правових гарантій захисту прав громадян, підвищення рівня правової культури суспільства. Сьогодні немає такої сфери діяльності, державного органу чи підприємства, які б не потребували юридичних послуг. Кожного дня юристи вирішують складні завдання і їх рішення обов’язково повинні відповідати не лише нормам права, але й нормам моралі, бути глибоко виваженими та всебічно обміркованими», зазначила завідувач кафедри Олена Макеєва, відкриваючи захід.
Під час профорієнтаційної бесіди студенти дізналися про історію виникнення юридичної професії, про види різних професій судді, адвоката, прокурора, нотаріуса, юрисконсульта.
У другій частині заходу завідувач кафедри познайомила присутніх з Юридичним факультетом, його структурними підрозділами, освітніми програмами, за якими здійснюється підготовка фахівців та умовами вступу у 2023 році.
Право – це мистецтво добра і справедливості, оскільки юристи повинні утверджувати добро, справедливість, керуватися принципами поваги до прав людини, бути носіями правової культури, моралі та національної свідомості народу. У цьому полягає сутність професійного обов’язку правників.