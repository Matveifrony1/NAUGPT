Заголовок: Ректор НАУ Максим Луцький у складі делегації МОН перебуває з робочим візитом у Республіці Сербія
Дата: 16/09/2021
URL: https://nau.edu.ua/ua/news/2021/9/rektor-nau-maksim-lutskiy-u-skladi-delegatsii-mon-perebuvae-z-robochim-vizitom-u-respublitsi-serbiya.html
==================================================

Сьогодні, в рамках робочого візиту до Республіки Сербія делегації Міністерства освіти і науки України на чолі з заступником Міністра з питань цифрового розвитку, цифрових трансформацій і цифровізації Артуром Селецьким, відбулась зустріч членів делегації з представниками Міністерства освіти, науки та технологічного розвитку Сербії.
До складу делегації МОН увійшли:
- Максим Луцький, ректор Національного авіаційного університету;
- Євгеній Імас, ректор Національного університету фізичного виховання і спорту України;
- Роман Греба, президент Федерації учнівського спорту України.
Українську делегацію зустрічали:
- Небойша Ранджелович, державний секретар;
- Габріела Груїч Гарич, помічник Міністра з питань подвійної освіти;
- Мілан Пашич, помічник Міністра дошкільної та початкової освіти;
- Александр Йович, помічник Міністра з питань міжнародного співробітництва та європейської інтеграції;
- Світлана Богданович, сектор міжнародного співробітництва та європейської інтеграції.
На зустрічі був присутній Надзвичайний і Повноважний Посол України у Республіці Сербія Олександр Александрович.
В ході зустрічі були розглянуті попередньо обговорені з Першим Віце-прем’єр-міністром - Міністром освіти, науки та технологічного розвитку Бранко Ружичем питання покращення освітнього і наукового співробітництва, співпраці у сферах шкільного спорту та вищої освіти.
Окремим питанням обговорювали обмін досвідом та експертами авіаційної вищої освіти, а також співпрацю в цій галузі.
Габріела Груїч Гарич наголосила, що сербська сторона особливо зацікавлена у співпраці саме з НАУ, оскільки цього року у Сербії розпочнеться підготовка фахівців за спеціальністю «Пілот» з терміном навчання 3 роки та проходженням льотної практики на спеціалізованих навчальних аеродромах.
Своєю чергою, ректор НАУ Максим Луцький висловив готовність університету до співробітництва та повідомив, що НАУ вже розпочав співпрацювати з Університетом міста Новий Сад. Зокрема, була підписана Угода про співпрацю, в рамках якої вирішуватимуться завдання науково-технічного співробітництва за 12-тю технічними напрямками підготовки фахівців, забезпечення якості освіти, підвищення ефективності навчальної та науково-дослідної роботи в університетах.
За результатами робочої зустрічі представниками Міністерства освіти, науки та технологічного розвитку Сербії було запропоновано розробити Угоду про співпрацю, яка передбачатиме академічну мобільність викладачів і подвійні дипломи у сфері вищої освіти.