Заголовок: Національний авіаційний університет знову серед найкращих ВНЗ України
Дата: 16/03/2018
URL: https://nau.edu.ua/ua/news/1/3/natsionalniy-aviatsiyniy-universitet-znovu-sered-naykrashchih-vnz-ukraini.html
==================================================

15 березня 2018 року у Київському Палаці дітей та юнацтва розпочали роботу ІХ Міжнародна виставка «Сучасні заклади освіти» та VІІ Міжнародна виставка освіти за кордоном «World Edu», що триватимуть до 17 березня. На виставках представлені виші Болгарії, США, Польщі, Чехії, Франції, Молдови, Грузії, Латвії, Іспанії, Китаю, а також українські представництва, що пропонують освіту за кордоном випускникам ЗНЗ нашої країни. В українському павільйоні сучасну освіту презентувало 96 закладів вищої, фахової передвищої та післядипломної освіти, наукових установ, серед яких – провідні університети, інститути, академії, коледжі, заклади професійно-технічної освіти та ЗНЗ нашої держави.
В урочистому відкритті виставки взяли участь і привітали учасників та гостей президент товариства «Знання», президент НАПН України, академік В. Кремень, в. о. директора Державної наукової установи «Інститут модернізації змісту освіти» О. Спірін, представники МОН України. В. Кремень у своєму привітанні наголосив: «Ми можемо пишатися нашою освітою, але ми можемо зробити її ще кращою».
Відбулося нагородження переможців рейтингового виставкового конкурсу Гран-прі «Лідер вищої освіти», «Лідер післядипломної освіти», «Лідер міжнародної діяльності», «Лідер наукової та науково-технічної діяльності», «Лідер професійної (професійно-технічної) освіти».
НАУ було визнано лідером міжнародної діяльності‑2018 та нагороджено Гран-прі з відповідним дипломом. Конкурсні матеріали підготувала директор ННІНО Н. Муранова. Отримала нагороди проректор з навчальної та виховної роботи
Т. Іванова.
Учасники та відвідувачі виставки обговорювали досягнення і досвід у реформуванні всіх рівнів освіти, розширення міжнародної співпраці для подальшої інтеграції в освітній та науковий простір. Розглядалися також ключові питання інноваційного розвитку національної освітньої системи, налагодження тісної співпраці із закордонними освітніми партнерами, участі в міжнародних наукових програмах та проектах, демонструвалися інноваційні розробки ВНЗ і наукових установ.
На виставкових стендах співробітники НАУ презентували відвідувачам освітні програми, проекти та можливості їх ефективної реалізації; інновації з підвищення якості вищої освіти; досвід міжнародної співпраці в реалізації спільних проектів; післядипломне навчання; технології якісної підготовки до ЗНО; перспективи навчання англійською мовою; навчання на кафедрі військової підготовки тощо.
У виставковому павільйоні університет представляють співробітники та студенти: ННІ Неперервної освіти, Приймальної комісії, ННІ Міжнародних відносин, НН Юридичного інституту, редакційно-видавничого відділу, НТБ НАУ, Коледжу інформаційних технологій та землевпорядкування НАУ.
Участь у заході сприяє налагодженню ділових контактів НАУ не лише з партнерами вітчизняної освіти, але й інших держав з питань розвитку вищої освіти в Україні.                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                  Адже відомо, що НАУ – один з найкращих ВНЗ нашої країни.
Це засвідчує чергова висока нагорода в галузі міжнародної та вітчизняної освіти, з якою ми вітаємо колектив Національного авіаційного університету.