Заголовок: Квітни, мово калинова!
Дата: 11/11/2016
URL: https://nau.edu.ua/ua/news/2016/11/kvitni-movo-kalinova.html
==================================================

9 листопада – День української писемності та мови, свято єднання в сім’ї вольній, новій. У цей день українська громада, прагне привернути увагу суспільства до проблем рідної мови в Україні, зміцніти роль національного Слова, утвердити нас, українців, як самобутню європейську націю.
Стало доброю традицією щороку проводити в Науково-технічній бібліотеці НАУ пізнавально-просвітницькі заходи, які розкривають неповторний світ нашого народу, запалюють серця і прищеплюють молоді любов до рідного краю, народних традицій.
Цьогоріч 8 – 10 листопада бібліотекарі НТБ організували до Дня української писемності та мови дійство «Квітни, мово калинова!», яке пройшло у приміщенні бібліотеки НАУ. Читачі долучилися до акції «Говорімо українською!»,  ознайомилися з виставками літератури «Мова – скарбниця духовності народу», «Веселка української книги» та презентаціями нових видань сучасної української літератури.
У святі взяли участь шанувальники рідного слова: доцент кафедри української мови та культури ННГМІ Володимир Варенко та викладачі цієї ж кафедри Надія Сенчило та Ярина Закальська, провідний редактор інформаційно-аналітичного відділу НАУ Михайло Кришень, завідувачі відділів НТБ Ірина Ткачова та Емілія Азнакаєва, завідувач сектору Світлана Македонська, бібліотекарі І категорії Наталя Перевертун і Ольга Хавара.
Ініціювала захід й модерувала дійство завідувач сектору НТБ Оксана Лазаренко.
Нехай зерна любові до рідної мови проростуть у серці кожного українця й заколосяться щедрою нивою національної духовності! Адже мова - це ріка, що несе наше слово від покоління до покоління. Пам’ятаймо слова Великого українця Івана Огієнка: «Мова – це наша національна ознака, в мові наша культура, ступінь нашої свідомості».
Тож, розмовляймо українською.
Вивчаймо, шануймо і бережімо рідну мову.
Зі святом! З Днем української писемності та мови!