Заголовок: Журнал НАУ визнано фаховим Колегією Міністерства освіти і науки України
Дата: 18/04/2023
URL: https://nau.edu.ua/ua/news/2023/4/zhurnal-nau-viznano-fahovim-kolegieyu-ministerstva-osviti-i-nauki-ukraini.html
==================================================

Нещодавно відбулося засідання Колегії Міністерства освіти і науки України на якому, у числі інших, було розглянуто питання визнання фаховості та включення до Переліку фахових видань журналу «Airport Planning, Construction and Maintenance Journal» факультету наземних споруд і аеродромів НАУ.
Airport Planning, Construction and Maintenance Journal – видання, у якому висвітлюються результати наукових досліджень та розглядаються актуальні проблеми у галузі планування, будівництва та обслуговування аеропортів.
Журнал призначений для фахівців у галузі будівництва та цивільної інженерії, архітектури та містобудування, геодезії та землеустрою, працівників науково-дослідних організацій, студентів, викладачів, аспірантів та докторантів.
Засновано видання у 2022 році Національним авіаційним університетом спільно із Національним транспортним університетом та Видавничим домом «Гельветика» (Свідоцтво про державну реєстрацію друкованого засобу масової інформації: серія КВ No 25318-15258Р від 22.11.2022.) Видається журнал двічі на рік. Мова видання: українська, англійська.
Головний редактор: Великодський Юрій Іванович, кандидат фізико-математичних наук, старший дослідник, завідувач кафедри аерокосмічної геодезії та землеустрою Національного авіаційного університету.