Заголовок: Державний музей авіації був і залишається структурним підрозділом і невід’ємною частиною НАУ
Дата: 24/03/2017
URL: https://nau.edu.ua/ua/news/2017/3/derzhavniy-muzey-aviatsii-buv-i-zalishaetsya-strukturnim-pidrozdilom-i-nevid’emnoyu-chastinoyu-nau.html
==================================================

Значний резонанс і обурення трудового колективу та студентів НАУ викликало Рішення Київської міської ради від 10 лютого 2017 року №945/1949  Про надання згоди на безоплатне прийняття до комунальної власності територіальної громади міста Києва цілісних майнових комплексів закладів культури, до переліку яких потрапив і Державний музей авіації  (вул. Медова, 1).
Починаючи з 2015 року на підставі Закону України «Про державний бюджет України на 2015 рік» (ст. 28, додаток 10) фінансування/надання фінансової допомоги закладу та проведення заходів у ньому було передано до місцевого бюджету міста Києва. У той же час науково-дослідний та навчальний процеси продовжували фінансуватися за рахунок коштів державного бюджету України.
Проте переведення на місцевий бюджет виявилося тільки початком певних послідовних дій. Станом на сьогоднішній день адміністрацією та в.о. ректора НАУ були виявлені наступні кроки щодо Музею як «цілісного майнового комплексу закладу культури, який належить до державної власності».
Одним із законодавчих актів, що ліг у нормативне підґрунтя такого рішення, є Закон України «Про внесення змін до бюджетного кодексу щодо реформи міжбюджетних відносин», прикінцеві положення якого уповноважили Кабінет Міністрів України забезпечити передачу з державної власності у комунальну власність відповідних установ, закладів та організацій, включаючи структурні підрозділи.
Закріплення повноважень щодо передачі – відчуження неконкретизованого переліку об’єктів державної власності в останньому абзаці останнього розділу, зміст якого зазвичай є технічним поєднанням між зміненими та новими нормами, може свідчити про наявність прямого умислу в авторів проекту закону. А перепрофілювання науково-дослідного, культурно-освітнього, виховного та навчально-методичного державного закладу системи вищої освіти в «цілісний майновий комплекс закладу культури» тільки додатково підтверджує висновки щодо роботи по знищенню державного майна проти інтересів держави та вищої освіти як її важливої складової.
З урахуванням того, що рішення Київської міської ради винесене без належних повноважень та не має юридичних наслідків, відсутність постанови Кабінету міністрів України про передачу закладу до комунальної власності, знаходження Музею на балансі Національного авіаційного університету і обліку його у Фонді Держмайна саме в такому статусі, враховуючи значну інтегрованість Музею в діяльність університету, в тому числі спільне використання приміщень, споруд, авіаційної техніки, забезпеченість енергоресурсами, спільну господарську діяльність, а також зазначений вище статус музею – «структурний підрозділ і невід’ємна частина університету», Вчена рада НАУ звернулася до Комітету Верховної Ради з питань науки і освіти, Кабінету Міністрів України, Міністерства освіти і науки України та Наглядової ради НАУ з наступними вимогами:
Забезпечити підготовку та прийняття законопроекту про внесення змін до законодавчих актів, які виведуть Державний музей авіації
з переліку закладів, установ та організацій культури, а також із потенційних об’єктів на зміну підпорядкування.
Звернутися до контролюючих та правоохоронних органів щодо проведення перевірки законності прийняття зазначених вище нормативних актів.
Поновити бюджетну програму 2201270 «Функціонування музеїв» з фінансуванням Державного музею авіації Національного авіаційного університету через Міністерство освіти і науки в обсягах 2014 року.
Нагадаємо, Державний музей авіації Національного авіаційного університету  створений наказом ректора НАУ від 27.07.2001р. №101/од, на виконання розпорядження Кабінету Міністрів України від 07.03.2001р. №74-р та Наказу Міністерства освіти і науки України від 28.03.2002р. №224 як відокремлений структурний підрозділ (без права юридичної особи).
Відповідно до затвердженого Положення про Музей: “Завданням Державного  музею авіації, який є  науково-дослідним, культурно-освітнім, виховним та навчально-методичним закладом, є удосконалення навчально-виховного процесу закладів освіти: розширення і поглиблення загальноосвітньої та професійної підготовки учнівської та студентської молоді; розвиток її творчих інтересів до пошукової, краєзнавчої, науково-дослідницької, художньо-естетичної та природоохоронної роботи; формування в підростаючого покоління розуміння нерозривного взаємозв'язку минулого, сучасного і майбутнього України”.
Тепер Музей експонує понад 90 зразків авіаційної техніки, більша частина яких використовується для навчання курсантів та студентів НАУ. Експозиція постійно поповнюється новими зразками літальних апаратів, авіадвигунів, агрегатів та відповідного авіаційного озброєння, завдяки чому Державний музей авіації є найбільшим технічним музеєм в Україні і на даний час посідає високе шосте місце у світовому рейтингу авіаційних музеїв CNN.