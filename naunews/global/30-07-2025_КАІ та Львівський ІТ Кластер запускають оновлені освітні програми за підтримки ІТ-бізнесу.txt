Заголовок: КАІ та Львівський ІТ Кластер запускають оновлені освітні програми за підтримки ІТ-бізнесу
Дата: 30/07/2025
URL: https://nau.edu.ua/ua/news/2025/7/24067.html
==================================================

Київський авіаційний інститут та Львівський ІТ Кластер
підписали меморандум про співпрацю,
в рамках якого з нового навчального року стартують
дві оновлені освітні програми — Інформаційні системи та технології та Електроніка.
Це стратегічний крок до модернізації технічної освіти в столиці та розвитку інженерних спеціальностей, що мають стабільний попит на ринку праці.
«Запуск технічних програм у Києві — це важливий стратегічний крок для Львівського ІТ Кластера. Ми системно інвестуємо в освіту, бо розуміємо: саме вона є основою сталого розвитку техіндустрії. Київський авіаційний інститут — наш потужний партнер у столиці з сильною технічною базою, великим потенціалом і амбітними викладачами», — коментує
Степан Веселовський
, СЕО Львівського ІТ Кластера.
Юлія Цимбала
, Education Lead Львівського ІТ Кластера, підкреслює актуальність обраних напрямів: «Ми свідомо запускаємо саме ці дві програми — з розробки інтелектуальних ІТ-рішень та електроніки. ШІ — один із найдинамічніших напрямів у глобальній техіндустрії, а напрям хардверу та IoT в Україні потребує подальшого розвитку. За даними
IT Research Ukraine 2024
, лише 8,3% українських спеціалістів працюють у цій сфері».
Ксенія Семенова,
ректорка КАІ, наголошує на важливості партнерства: «Максимальний зв’язок із роботодавцями — стратегічний пріоритет КАІ. Для нас важливо, щоб студенти вивчали ті технології, які вони далі будуть застосовувати на майбутній роботі. Завдяки участі в проєкті IT Expert від Львівського ІТ Кластера нам допомагали відразу кілька лідерів ринку — N-iX, Brainstack, SoftServe, Renesas, Indeem».
Співпраця розпочалася
у 2024 році, коли команда КАІ долучилася до ІТ Arena у Львові, презентувавши свої оборонні стартапи. З того часу розпочалася активна спільна робота над оновленням освітніх програм за участі фахівців з ІТ-компаній та викладачів університету. Разом вони визначили, якими мають бути випускники програм та які знання, навички і практичний досвід повинні отримати студенти. Публічна презентація програм відбулася під час IT Future Fest 2025 — наймасштабнішої освітньої події року.
Програма Інформаційні системи та технології орієнтована
на розробку інтелектуальних ІТ-рішень.
Олена Нечипорук, з
авідувачка кафедри інтелектуальних кібернетичних систем, поясняює: «Зростаюча складність ІТ-інфраструктур і швидкий розвиток технологій створюють високий попит на фахівців, здатних впроваджувати інноваційні рішення. Програма забезпечує фундаментальні знання та практичні навички для розробки інтелектуальних ІТ-рішень майбутнього з орієнтацією на прикладне застосування AI, машинного навчання та Data Science».
Ірина Морозова,
завідувачка кафедри електроніки, робототехніки, технологій моніторингу та інтернету речей, доповнює: «Програма «Електронні системи» — це стартова платформа для майбутніх інженерів високих технологій. Вона готує фахівців, здатних працювати у ключових галузях — від smart-пристроїв і телекомунікацій до авіоніки та систем автоматизації. Студенти отримають практичні навички, затребувану професію та широкий вибір кар'єрних можливостей у сфері сучасної інженерії».
До оновлення програм долучилися
представники провідних ІТ-компаній — Renesas, Brainstack, Indeema, N-iX та SoftServe. Вони не лише допомагали формувати навчальний план, а й запропонували інструменти, кейси та власних експертів.
Андріана Кушніренко
з Renesas зазначає: «Ефективна інженерна освіта сьогодні – це діалог між університетом та індустрією. У КАІ ми бачимо приклад гнучкого підходу до потреб ринку».
Ірина Блінова
з Brainstack підкреслює соціальну важливість ініціативи: «Це не лише про технології чи навчальні плани. Це про людей — студентів, які шукають свій шлях у професії, викладачів, які хочуть навчати релевантним речам. Для компанії це частина CSR-екосистеми «Focus on Impact», де ми інвестуємо в розвиток української молоді».
Розширення освітніх програм Кластера за межі Львова є ч
астиною стратегії зміцнення технологічного потенціалу України.
У партнерстві з університетами та бізнесом формується нова якість освіти — інноваційна, практична й орієнтована на реальні потреби індустрії. Розвиток інженерних напрямів має особливе значення для післявоєнної відбудови країни, адже саме ці фахівці працюватимуть над відновленням інфраструктури та впровадженням технологічних рішень у ключові галузі.
Подати документи на оновлені програми можна вже зараз,
а навчання розпочнеться з вересня 2025 року. Ця ініціатива відкриває нові можливості для абітурієнтів отримати сучасну технічну освіту, що відповідає актуальним потребам ринку праці.