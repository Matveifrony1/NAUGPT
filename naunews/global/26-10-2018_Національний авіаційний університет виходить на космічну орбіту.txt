Заголовок: Національний авіаційний університет виходить на космічну орбіту
Дата: 26/10/2018
URL: https://nau.edu.ua/ua/news/1/10/natsionalniy-aviatsiyniy-universitet-vihodit-na-kosmichnu-orbitu.html
==================================================

Ректор університету Володимир Ісаєнко та проректор з наукової роботи Володимир Харченко відвідали Національний центр управління та випробування космічних засобів (НЦУВКЗ). На сьогодні Центр є провідною науково-дослідною і випробувальною установою Державного космічного агентства України.
Під час візиту разом із керівництвом центру були визначені три основні напрямки співпраці:
1) Підготовка кадрів для космічної галузі.
2) Проведення науково-дослідних і дослідно-конструкторських робіт, пов'язаних з розвитком космічних засобів і технологій їх застосування.
3) Модернізація центру управління космічними засобами.
Варто зазначити, що університет має великий досвід проведення робіт для космічної індустрії. Відповідно до розпорядження Кабінету міністрів від 28.08.2013 N650 "Експериментальний комплекс моніторингу глобальних навігаційних супутникових систем" внесено до Державного реєстру наукових об'єктів, що становлять національне надбання. Комплекс постійно надає інформаційні потоки, одержані за допомогою станції супутникового моніторингу потужного Аерокосмічного Центру НАУ, для системи координатно-часового і навігаційного забезпечення України (СКНЗУ), що знаходяться в Дунаївцях. Якість цієї інформації відповідає необхідним вимогам моніторингу безпеки і оборони суходолу та водойм.
У процесі перемовин ректором Володимиром Ісаєнком визначено етапи й терміни робіт з урахуванням можливостей використання наукового потенціалу університету.
Отже, Національний авіаційний університет здобув унікальну можливість стрімкого розвитку та практичного впровадження своїх інноваційних проектів в авіаційно-космічній галузі.