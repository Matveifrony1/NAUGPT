Заголовок: Для спільноти НАУ відбулася лекція Надзвичайного і Повноважного Посла Держави Ізраїль в Україні Міхаеля Бродського
Дата: 07/02/2022
URL: https://nau.edu.ua/ua/news/2022/2/dlya-spilnoti-nau-vidbulasya-lektsiya-nadzvichaynogo-i-povnovazhnogo-posla-derzhavi-izrail-v-ukraini-mihaelya-brodskogo.html
==================================================

На розширеному засіданні Вченої ради Факультету міжнародних відносин (ФМВ) Національного авіаційного університету прочитав лекцію на тему «Особливості відносин між Ізраїлем та Україною за 30 років дипломатичних відносин між країнами. Ізраїль як центр технологічних рішень у світі» Надзвичайний і Повноважний Посол Держави Ізраїль в Україні Міхаель Бродський.
Цей захід став можливим завдяки досягнутим домовленостям про співпрацю під час попередньої зустрічі ректора НАУ Максима Луцького та Міхаеля Бродського.
Під час лекції Посол зазначив, що Ізраїль зацікавлений у освітньому та науково-технічному співробітництві з Національним авіаційним університетом. Він розповів про можливості отримати освіту в Ізраїлі та особливостях навчання на магістратурі. Також, Міхаель Бродський запросив студентів-міжнародників НАУ долучитися до грантових програм, що передбачають спільні дослідження історії обох країн.
Надзвичайний і Повноважний Посол Держави Ізраїль в Україні підтримав ініціативу декана факультету Юрія Волошина щодо вивчення на ФМВ івриту, як другої іноземної мови. Він зазначив, що «ми готові сприяти у підготовці фахівців на вашому факультеті та з задоволенням допоможемо з викладачами».
По завершенні лекції відбулась дискусія, під час якої пан Посол відповів на численні запитання студентів про перспективи ізраїльсько-українських відносин, навчання українських студентів в ізраїльських університетах, найпопулярніші професії в Ізраїлі, розвиток ІТ-технологій, інвестицій ізраїльських бізнесменів та поділився власним досвідом як подолати шлях від випускника університету до посади Посла.