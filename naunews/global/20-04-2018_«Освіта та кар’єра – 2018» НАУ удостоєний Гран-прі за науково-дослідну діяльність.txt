Заголовок: «Освіта та кар’єра – 2018»: НАУ удостоєний Гран-прі за науково-дослідну діяльність
Дата: 20/04/2018
URL: https://nau.edu.ua/ua/news/1/4/osvita-ta-kar’era-–-2018-nau-udostoeniy-gran-pri-za-naukovo-doslidnu-diyalnist.html
==================================================

Національний авіаційний університет відзначений Національною академією педагогічних наук та Міністерством освіти і науки нагородою Гран-прі в номінації «Науково-дослідна діяльність навчального закладу» та удостоєний Почесного звання «Лідер наукової та науково-технічної діяльності».
НАУ бере участь у щорічній міжнародній спеціалізованій виставці «Освіта та кар’єра – 2018», що працюватиме 19-21 квітня в приміщенні Національного центру ділового та культурного співробітництва «Український дім».
Організатор виставки - Товариство «Знання» України за підтримки та участі Міністерства освіти і науки України, Національної академії педагогічних наук України.
Національний авіаційний університет є традиційним учасником цього заходу. Цьогоріч у виставковому залі також відкрито наш павільйон, в якому університет широко представляє свої освітні можливості.
- Кількість бажаючих стати студентами Національного авіаційного університету щороку зростає, - зазначив ректор НАУ Володимир Ісаєнко під час відкриття заходу. - Ми робимо все, аби наші випускники були затребуваними у працедавців. Приміром, зараз ведеться робота стосовно відкриття міжнародних програм подвійних дипломів і створення системи регулярних студентських обмінів. Крім того, потенціал авіаційного університету приваблює не лише українських абітурієнтів та роботодавців, а й дозволяє боротися за стабільну увагу потенційних студентів і партнерів з-за кордону.
Довідка.
«Освіта та кар’єра – 2018» - найбільша освітня виставка в Україні за кількістю учасників та відвідувачів, що має на меті презентувати вітчизняні та закордонні навчальні заклади, програми обміну студентами та учнями, вивчення досвіду співпраці з європейськими країнами у галузі освіти та працевлаштування молоді, проведення семінарів, круглих столів з питань подальшого розвитку системи освіти, впровадження сучасних інноваційних технологій.
Участь у виставці дає можливість закладам вищої освіти презентувати свої творчі надбання та педагогічні новації, знайомити з досвідом організації навчально-виховного процесу, науковими здобутками, а випускникам загальноосвітніх шкіл 2018 р. та їхнім батькам - обрати найкращий заклад для здобуття вищої освіти.