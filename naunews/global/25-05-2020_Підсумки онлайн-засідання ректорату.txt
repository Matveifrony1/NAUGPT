Заголовок: Підсумки онлайн-засідання ректорату
Дата: 25/05/2020
URL: https://nau.edu.ua/ua/news/2020/traven/pidsumki-onlayn-zasidannya-rektoratu.html
==================================================

Сьогодні відбулось чергове онлайн-засідання ректорату Національного авіаційного університету.
Розпочавши засідання, ректор Володимир Ісаєнко наголосив, що відповідно до розпорядження Кабінету міністрів України в університеті продовжено карантинні заходи до 22 червня. Тож навчальний процес продовжує відбуватись дистанційно в режимі онлайн. «Наразі головним для нас є проведення заліково-екзаменаційної сесії. Ми розглядаємо можливість проведення державної підсумкової атестації та захисту бакалаврських робіт в університеті. Однак розуміємо, що не всі студенти зможуть приїхати, тож відпрацьовуються варіанти щодо онлайн-захисту».
Проректор з навчальної роботи Артур Гудманян зазначив, що буде проведено аудит класів, створених науково-педагогічними працівниками на платформі Google Classroom. «Ми маємо оцінити якість освітнього процесу в університеті, як працювали наші викладачі під час карантину, які можливості Google Classroom вони використовували під час лекційних та практичних занять».
Директор департаменту забезпечення якості освіти Оксана Білоус проінформувала членів ректорату, що освітньо-професійна програма «Підприємницька діяльність в авіації» отримала схвальний висновок експертної комісії з акредитації. Вона зазначила, що експерти «подякували нашому університету за сформовану культуру якості освіти».
Учасники ректорату ознайомились та затвердили порядок денний засідання Ради з якості та порядок  денний засідання Вченої ради НАУ. Також розглянуто план заходів факультетів та інститутів, що відбудуться на цьому тижні та обговорено робочі питання щодо наповнення нового сайту університету.