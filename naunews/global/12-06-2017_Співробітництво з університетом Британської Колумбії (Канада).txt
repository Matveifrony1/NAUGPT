Заголовок: Співробітництво з університетом Британської Колумбії (Канада)
Дата: 12/06/2017
URL: https://nau.edu.ua/ua/news/2017/6/spivrobitnitstvo-z-universitetom-britanskoi-kolumbii-(kanada).html
==================================================

9 червня 2017 р. в ректораті відбулася зустріч з професором університету Британської Колумбії (UBC, Ванкувер, Канада) Юрієм Яцкевичем.
Його прийняв в.о. ректора НАУ проф. В. Ісаєнко. В зустрічі взяли участь проректори НАУ проф. В. Чепіженко, проф. В. Харченко, завідувач міжнародного відділу В. Тимохін, директор інституту екологічної безпеки проф. О. Запорожець та завідувач кафедри електроніки проф. Ф. Яновський. Досягнуто домовленості щодо розвитку співробітництва і підготовки угоди між університетами.
1 червня професор Ю. Яцкевич уже відвідував НАУ з екскурсією в складі групи як учасник IEEE конференції UKRCON-2017. Тоді гості побували в авіаційному ангарі і музеї НАУ, де канадський гість залишив запис у книзі відвідувачів. Цього разу після офіційних перемовин проф. Ю. Яцкевич відвідав кафедру електроніки.
Гість ознайомився з навчальним процесом на кафедрі та лабораторною базою з цифрової мікроелектроніки. Професор кафедри О. Ліпінський продемонстрував наявне обладнання і розповів про методику нового циклу лабораторних робіт. Ю. Яцкевич ознайомився з оновленими лабораторними практикумами з дисциплін «Програмовані логічні інтегральні схеми», «Програмні мови опису електронних пристроїв», «Комп’ютерне проектування електронних пристроїв» та інших.
Робочі місця студентів устатковані новим сучасним обладнанням, отриманим кафедрою електроніки за університетськими програмами з Intel PSG (Altera), Xilinx, ARM ltd., Silicon Labs, Cypress Semiconductor (керівник – доцент Г. Рудякова). Вимірювальна техніка від компанії Rohde & Schwarz (джерела живлення HMC8042, цифрові мультиметри HMC8012, осцилографи HMO1002, функціональні генератори HM8150 тощо), яка використовується в цих лабораторних, за якістю і кількістю цілком відповідає сучасним вимогам. Частина приладів кафедра отримала від компанії Роде і Шварц безкоштовно, а частину придбала в рамках підготовки іноземних аспірантів (керівник - проф. В. Уланський).
Досвід роботи, набутий при виконанні лабораторних, курсових та дипломних робіт на такому обладнанні надасть їм суттєвих переваг в очах можливих роботодавців.
Крім того, гість відвідав студентське конструкторське бюро Sky (керівник - к.т.н. Д. Навроцький), де ознайомився з розробками студентів.
Канадієць високо оцінив сучасний рівень лабораторних досліджень і розробок кафедри електроніки. Досягнуто домовленості щодо розвитку співробітництва як у навчальній, так і в науковій сферах, включаючи обмін студентами.
Зустріч завершилася відвідуванням Державного музею авіації НАУ, який справив сильне враження на професора з Канади.