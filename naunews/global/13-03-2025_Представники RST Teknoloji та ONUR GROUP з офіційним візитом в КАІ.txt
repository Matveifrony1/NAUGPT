Заголовок: Представники RST Teknoloji та ONUR GROUP з офіційним візитом в КАІ
Дата: 13/03/2025
URL: https://nau.edu.ua/ua/news/2025/3/predstavniki-rst-teknoloji-ta-onur-group-z-ofitsiynim-vizitom-v-kai.html
==================================================

12 березня в КАІ з офіційним візитом завітали представники турецьких компаній: RST Teknoloji, що спеціалізується на розробці радіолокаційних систем для виявлення безпілотних літальних апаратів та ONUR GROUP – міжнародної групи компаній, яка займається будівництвом та інженерією доріг, аеропортів та інших інфраструктурних проектів. У складі делегації – голова правління компанії Кенан Озкапічі (Kenan ÖZKAPICI) та голова Ради директорів ONUR Group Companies Онур Четинчевич (Onur ÇETİNCEVİZ)
Від КАІ почесну делегацію зустрічали голова Наглядової Ради КАІ Петро Чернишов, член Наглядової Ради КАІ, народний депутат, співголова групи з міжпарламентських зв’язків з Турецькою Республікою Роман Грищук, перший проректор Ігор Кравчишин, проректор з наукових досліджень та трансферу технологій Сергій Гнатюк, декан факультету Аеронавігації, електроніки та телекомунікацій Роман Одарченко, декан факультету Компʼютерних наук та технологій Андрій Фесенко та керівник Управління інноваційного розвитку Юрій Власюк.
«КАІ будує системну співпрацю з університетами та компаніями Туреччини. 20 студентів-інженерів зараз проходять стажування в Туреччині на заводі Baykar, влітку минулого року підписали меморандум з Creditwest Bank Ukraine – турецьким банком в Україні. Ми хочемо, щоб студенти КАІ мали можливість навчатися та стажуватися за стандартами міжнародних компаній, бо це дасть їм велику перевагу у працевлаштуванні. RST Teknoloji – потужний виробник РЕБ, який експортує свою продукцію в Європу. Ми в університеті теж займаємося РЕБ. В КАІ є, з одного боку, експертиза в галузі радарів, робототехніки, а з іншого – сотні майбутніх інженерів, в яких зацікавлені роботодавці, в тому числі і з інших країн», - прокоментувала в.о. президентки КАІ Ксенія Семенова.
В межах першого візиту обговорювали майбутню співпрацю – створення спільних навчальних програм по радіо- та електронній інженерії, відкриття на базі КАІ лабораторії з розробки РЕБ. Турецьким партнерам також цікаві дослідження в галузі радарів, сенсорів та робототехніки, які проводять науковці КАІ.