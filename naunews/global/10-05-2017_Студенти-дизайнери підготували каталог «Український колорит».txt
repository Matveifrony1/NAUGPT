Заголовок: Студенти-дизайнери підготували каталог «Український колорит»
Дата: 10/05/2017
URL: https://nau.edu.ua/ua/news/2017/5/studenti-dizayneri-pidgotuvali-katalog-ukrainskiy-kolorit.html
==================================================

До Дня дизайнера (27 квітня) студенти другого курсу напряму «Дизайн» разом зі старшим викладачем кафедри комп’ютерних технологій дизайну і графіки Любавою Обуховською підготували каталог виробів ручної роботи «Український колорит», що представляє арт-дизайн предметів наповнення інтерʼєру в національному стилі.
У межах задач щодо підвищення рівня фахової освіти, художньої майстерності дизайнерів та їх загального рівня культури представники проектної групи Навчально-наукового інституту Аеропортів Національного авіаційного університету запропонували студентам у межах навчальної дисципліни «Матеріалознавство» узяти участь у розробці дизайн-каталогу. Виховуючи у молоді естетичні погляди, смаки, що ґрунтуються на народній естетиці та на кращих надбаннях цивілізації, національне виховання передбачає вироблення умінь власноруч  примножувати культурно-мистецьке надбання народу, відчувати і відтворювати прекрасне у повсякденному житті. Цілісний процес виховання передбачає художньо-естетичну освіченість і вихованість особистості.
Студенти групи 201 відгукнулися на пропозицію, працювали над виробами із завзяттям і задоволенням, результатом чого став яскравий дизайн-каталог,  що його було презентовано на засіданні кафедри комп’ютерних технологій дизайну і графіки.