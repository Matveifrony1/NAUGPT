Заголовок: Візит делегації з Республіки Куба
Дата: 24/09/2019
URL: https://nau.edu.ua/ua/news/2019/9/vizit-delegatsii-z-respubliki-kuba.html
==================================================

Тимчасово повірена у справах Республіки Куба в Україні Натача Діас Агілера; Герой Республіки Куба, відомий кубинський поет,  випускник КІІЦА, Антоніо Геррего Родрігес;  представник посольства  Мануель Умберто Лопес Родрігес у супроводі віце-президента Асоціації Аеропортів України Євгена Кутявина відвідали НАУ.
Т.в.о. ректора Валерій Козловський підкреслив, що університет  п’ятдесят років співпрацює з Кубою і за цей час фахівцями авіаційної галузі стали понад 750 кубинців. Він висловив сподівання, що завдяки цьому візиту кубинські студенти знову будуть навчатися у нашому університеті.
Директор Інституту ІКАО Галина Суслова нагадала, що у 70-і роки в Київському інституті інженерів цивільної авіації навчалось 400 студентів з Куби. Директор Інституту ІКАО  очікує, що «спершу на підвищення кваліфікації, а згодом і на навчання до нас приїдуть студенти з Республіки Куба».
Тимчасово повірена у справах Республіки Куба в Україні Натача Діас Агілера зауважила, що їхня країна зацікавлена у підготовці молодого покоління спеціалістів авіаційної галузі.
Наш випускник, Антоніо Геррего Родрігес, поділився спогадами про  роки навчання в КІІЦА, зазначивши, що ті знання, які він отримав, допомагали йому під час роботи над розширенням злітно-посадкової смуги аеропорту міста Сантьяго. На згадку про свій візит до рідної Аlma Мater він подарував присутнім збірку своїх поезій.
Сторони обговорили подальшу співпрацю між країнами та можливості в авіаційній та освітній галузях. Гості відвідали музей історії НАУ, навчальний ангар та кафедру реконструкції аеропортів та автошляхів ФАБД, яку закінчив свого часу Антоніо Геррего Родрігес.