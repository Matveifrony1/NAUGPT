Заголовок: День відкритих дверей в НАУ - одному з найкращих ВНЗ України
Дата: 23/04/2018
URL: https://nau.edu.ua/ua/news/1/4/den-vidkritih-dverey-nau-–-perspektivniy-navchalniy-zaklad-odin-iz-naykrashchih-v-ukraini.html
==================================================

У день відкритих дверей 21 квітня в Національному авіаційному університеті ніде було яблуку впасти: викладачі розповідали абітурієнтам і їхнім батькам про переваги й можливості тієї чи іншої кафедри та спеціальності.
Гості також розказали, чому їх зацікавило саме навчання в НАУ.
-НАУ – перспективний навчальний заклад, один із найкращих в Україні, тому син ним і зацікавився. І хоча ми будемо подавати документи й до інших вишів, але НАУ – наш пріоритет, - розповіла мама Романа Вихристюка.
Роман навчається в Київському коледжі зв’язку й серйозно розглядає можливість продовження освіти у НАУ. Він хоче  опанувати фах із кібербезпеки або розробки програмного забезпечення. Майбутній абітурієнт цікавиться і такою, на його думку, романтичною професією, як «Управління повітряними суднами», але мама Романа, зітхнувши, додала, що навчання за цим фахом – задороге...
А мама 8-класника Валерія Мороза також поділилася своїми міркуваннями.
-Син навчається ще тільки у 8-му класі, але ми заздалегідь вирішили ознайомитися зі спеціальностями, щоб зрозуміти: що для Валерія цікавить найбільше. І коли він остаточно визначиться, у той навчальний заклад і подаватимемо документи, - сказала Людмила Мороз.
-Ми з Андрієм їздили вже в кілька вишів. –розповіла  Антоніна Козерєва. - Проте, перевагу віддамо НАУ. Це - давно відомий, престижний університет. Вирішили ознайомитися із закладом «вживу», бо через Інтернет – це одне, а поспілкуватися з викладачами – зовсім інше. Визначаємося з фахом. Якщо раніше думали про «комп’ютерні науки», то після сьогоднішнього спілкування з фахівцями стали більш схильні до фаху, пов’язаного з логістикою. Хотілось би потрапити на бюджет, але все ж хочеться для дитини тієї спеціальності, яка б їй пригодилася в житті.
Поблизу входу до Приймальної комісії відвідувачі мали нагоду побачити з десяток різноманітних дронів. Багатьох абітурієнтів зацікавило те, що безпілотники було сконструйовано й виготовлено в НАУ, і при бажанні в стінах закладу можна «вивчитися» на оператора управління цими незвичними літальними апаратами.
Учень випускного класу столичної школи № 27 Валерій Саричев давно поставив собі за мету здобути диплом про вищу освіту саме в НАУ, наполегливо вчиться, щоб стовідсотково набрати прохідний бал.
-Посилено готуюсь до ЗНО, вивчаю фізику, математику, українську мову, розраховую, що мені вдасться набрати достатню кількість балів для вступу в НАУ для навчання за фахом системне програмне забезпечення, - поділився він своїми планами.
Старшокласниця Божена Бюрко приїхала в Київ з Чернігівської області спеціально для того, щоб поспілкуватися з викладачами кафедри дизайну інтер'єру.
-Мрію стати відомим дизайнером, зараз обираю виш, у якому можна здобути освіту за таким фахом, - говорить дівчина. – Національний авіаційний справляє приємне враження: побачила багато цікавого,  поспілкувалася з викладачами-дизайнерами і отримала багато корисної інформації. По-моєму, це саме той навчальний заклад де мені хотілось би навчатися.
От з такими мріями та надіями прийшли до НАУ гості – абітурієнти та їхні батьки. І ми, разом з ними, сподіваємося, що восени побачимо їх першокурсниками найкращого навчального закладу України  - Національного авіаційного університету.
Чекаємо на вас!