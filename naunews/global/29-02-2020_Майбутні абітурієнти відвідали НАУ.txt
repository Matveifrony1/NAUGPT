Заголовок: Майбутні абітурієнти відвідали НАУ
Дата: 29/02/2020
URL: https://nau.edu.ua/ua/news/2020/2-lyutiy/maybutni-abiturienti-vidvidali-nau.html
==================================================

У  День відкритих дверей до Національного авіаційного університету завітали учні 9-11 класів з Києва та регіонів України.
Провідні науково-педагогічні працівники  інститутів та факультетів НАУ презентували можливості й переваги навчання в університеті. Майбутні абітурієнти отримали відповіді на усі актуальні питання, зокрема, щодо переліку спеціальностей (спеціалізацій); про вартість навчання; кількість місць державного замовлення;  можливість навчатися на кафедрі військової підготовки; перспективи працевлаштування після закінчення навчання в університеті; підготовку до ЗНО на підготовчому відділенні;  підготовку до складання ЄВІ та ЄФВВ і вступ в магістратуру НАУ.
Ректор Володимир Ісаєнко зауважив, що «авіаційна складова всіх спеціальностей,  з яких готують фахівців у нашому університеті, дає перевагу над такими ж спеціальностями інших університетів, адже, на сьогодні, авіація – галузь, розвиток якої є найдинамічнішим. Навчання в Національному авіаційному університеті дає перспективу для вашого розвитку та можливість підняти вашу кар’єру на небачену висоту». Він побажав майбутнім абітурієнтам успіху на ЗНО та  висловив щире сподівання побачити їх студентами НАУ.
Учні та їх батьки також оглянули кампус університету, дізнались про  студентське дозвілля, наукові та спортивні гуртки, простори неформальної освіти, відвідали Навчальний ангар, навчальні та наукові лабораторії факультетів НАУ.