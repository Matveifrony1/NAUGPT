Заголовок: У Києві відбувся Defenсe Vision Day
Дата: 22/07/2024
URL: https://nau.edu.ua/ua/news/2024/7/u-kievi-vidbuvsya-defense-vision-day.html
==================================================

У Києві відбувся Defenсe Vision Day — подія, що зібрала найкращі проєкти для війська від розробників на основі технології віртуальної та доповненої реальності (VR/AR).
Нещодавно Міністерство оборони оголосило конкурс на створення комплексу для тренувань, навчання та симуляцій на базі VR/AR. Метою Defenсe Vision Day було знайти найкращі рішення та представити їх Міністерству оборони, Генеральному Штабу, ЗСУ та потенційним інвесторам.
З 55 поданих проєктів для презентації відібрали 24. Серед них були тренувальні симулятори стрільби для ППО, домедичної допомоги або керування дронами тощо. Три з них — Lifesaver Lab: Lifesaver SIM, спільний проєкт SoftServe, УКУ та 7-го Карпатського прикордонного загону і STRATA22 — отримали гранти від співзасновників Uklon, головного партнеру заходу. Міноборони продовжить працювати з командами для впровадження їхніх рішень в Силах оборони.
«Ці проєкти показують, що навчати й тренувати людей можна різними шляхами. VR симулятори можуть робити це якісніше, а часом й дешевше. Ми маємо збільшувати кількість таких подій. Щоб хороші ідеї не ховалися, а бралися у роботу, реалізовувалися і приносили велику користь», — підкреслила заступниця міністра оборони Катерина Черногоренко.
Крім того, на події презентували свої рішення команди акселератора оборонних стартапів Defenсe Builder. 13 команд показали свої розробки та провели презентації для військових, інвесторів та гостей події. Серед представлених рішень були важкі та річкові дрони, системи для пошуку мін та розмінування, турелі, НРК (роботизовані платформи), платформи для топографії і відслідковування змін на картах, а також система розрахунку параметрів стрільби для ураження цілей із закритих вогневих позицій.
«Кількість учасників Defence Vision Day та рівень готовності продуктів показує зростання оборонних технологій та потенціал залучення VR/AR технологій для навчання військових в Україні.
Команди першого набору Defence Builder демонструють ефективність проходження програми і значне зростання на екваторі акселерації. Попереду багато роботи і ми раді реалізовувати такі проєкти в партнерстві з Міністерством оборони та за підтримки співзасновників акселератора Sigma Software Labs, Genesis та KSE», — зазначила Катерина Безсудна, співзасновниця та операційна директорка Defence Builder.
«НАУ як перший defence-tech університет країни зацікавлений в тому, щоб наші інженери – і викладачі, і студенти, які мають свої розробки дронів, що проходять сертифікації МО та Brave 1, одними з перших мали доступ до нових технічних рішень на основі доповненої віртуальної реальності. Також НАУ буде застосовувати представлені технології для навчання студентів на Кафедрі військової підготовки. Defenсe Vision Day – це більше, ніж лише про презентації рішень. Такі події надихають, стають місцем синергії, зустрічі партнерів та народженням нових крутих колаборацій», — додала в.о. ректора Національного авіаційного університету Ксенія Семенова.
Defenсe Vision Day організували цифрова команда Міністерства оборони та Defence Builder Accelerator за підтримки Національного авіаційного університету.