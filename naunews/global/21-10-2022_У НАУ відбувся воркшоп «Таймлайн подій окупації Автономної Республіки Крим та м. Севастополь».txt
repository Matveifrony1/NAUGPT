Заголовок: У НАУ відбувся воркшоп «Таймлайн подій окупації Автономної Республіки Крим та м. Севастополь»
Дата: 21/10/2022
URL: https://nau.edu.ua/ua/news/2022/10/u-nau-vidbuvsya-vorkshop-taymlayn-podiy-okupatsii-avtonomnoi-respubliki-krim-ta-m-sevastopol.html
==================================================

На виконання листа Міністерства освіти і науки України №1/10855-22 від 16.09.2022 «Про відзначення Дня спротиву окупації Автономної Республіки Крим та м. Севастополь у 2023 році», який встановлено Указом Президента України від 26 лютого 2020 року № 58, Студентською радою Юридичного факультету (ЮФ) спільно з Науковим товариством студентів та аспірантів та Студентською радою гуртожитку №13 Студентського містечка Національного авіаційного університету 12 жовтня проведено воркшоп на тему «Таймлайн подій окупації Автономної Республіки Крим та м. Севастополь».
Голова Наукового товариства студентів та аспірантів Надія Захарчук презентувала присутнім презентацію, яка ознайомила присутніх з хронологією подій окупації Автономної Республіки Крим та м. Севастополь.
«Історія – це калейдоскоп подій. Часом не просто зупинитися і пригадати, відновити у пам’яті їх час, послідовність, тривалість. Впоратись із цим завданням допоможе інструмент Віртуального музею російської агресії, який кожен може відвідати у вільний від навчання час. Даний проєкт був створений у 2014 році з метою акумулювання напрацювань органів державної влади, громадських ініціатив та міжнародних організацій з документування перебігу і наслідків збройної агресії рф проти України для представлення у сучасному доступному вигляді якнайширшій зацікавленій аудиторії. Музей постійно оновлюється подіями, які вказують на нікчемність документів, що видає окупаційна влада», зазначила голова Студентської ради ЮФ Софія Ткачук.
Завершуючи захід, члени студентського самоврядування гуртожитку №13 продемонстрували відео окупації не лише Автономної Республіки Крим та м. Севастополь, а й інших територій України, які на сьогодні лишаються окупованими країною-агресором.
Організатори подякували усім присутнім за участь в правопросвітницькому заході, що спрямований на підвищення рівня правосвідомості української молоді, є системоутворюючим фактором правової демократичної держави та важливим стратегічним чинником процесу інтеграції сучасного українського суспільства до європейського правового простору.