Заголовок: Спільний проект НАУ і Чеського технічного університету в Празі з підготовки українських пілотів успішно розвивається
Дата: 23/01/2024
URL: https://nau.edu.ua/ua/news/2024/1/spilniy-proekt-nau-i-cheskogo-tehnichnogo-universitetu-v-prazi-z-pidgotovki-ukrainskih-pilotiv-uspishno-rozvivaetsya.html
==================================================

Під час візиту до Чеської Республіки голова комісії з реорганізації НАУ, в.о. ректора Володимир Шульга, проректор з міжнародного співробітництва і освіти Ірина Зарубінська та помічник ректора Сергій Кондратюк відвідали групу студентів НАУ, які навчаються за програмою пілотів на базі авіаційної школи FAIR в Карлових Варах у рамках спільного українсько-чеського проєкту.
Делегація детально ознайомилася з матеріально-технічною базою та організацією навчального процесу. Значну увагу було приділено спілкуванню з нашими студентами та обговоренню всіх питань, що виникають протягом навчання. Приємно зауважити, що чеські наставники відзначили наших здобувачів за наполегливість, дисциплінованість і високу працездатність під час теоретичної і практичної підготовки.
На зустрічі з керівництвом авіашколи сторони також обговорили перспективні напрями для розширення існуючих можливостей з підготовки українських пілотів в рамках співпраці НАУ з Чеським технічним університетом у Празі.
Довідково:
З 2021 року діє спільна Угода між НАУ, Чеським технічним університетом у Празі та авіашколою FAIR про стратегічне партнерство в сфері підготовки пілотів. Угода передбачає:
аудит освітньо-професійних програм НАУ: «Льотна експлуатація повітряних суден»  та «Управління авіаційними транспортними системами та комплексами» спеціальності 272 «Авіаційний транспорт»
практичну підготовку пілотів за стандартами Європейської агенції безпеки авіації (EASA);
Започаткування програми подвійних дипломів для наших студентів за спеціальністю «Авіаційний транспорт».
Влітку 2023 року Уряд Чеської Республіки підтримав співпрацю між НАУ та Чеським технічним університетом у Празі та надав фінансову підтримку на реалізацію проєкту «Підготовка українських транспортних пілотів у Чехії», в рамках якого передбачається до кінця 2024 року підготувати 20 українських пілотів за стандартами  Європейської агенції безпеки авіації (EASA).