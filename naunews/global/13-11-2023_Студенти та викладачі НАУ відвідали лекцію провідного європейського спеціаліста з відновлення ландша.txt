Заголовок: Студенти та викладачі НАУ відвідали лекцію провідного європейського спеціаліста з відновлення ландшафтів Paul Nataniel
Дата: 13/11/2023
URL: https://nau.edu.ua/ua/news/2023/11/studenti-ta-vikladachi-nau-vidvidali-lektsiyu-providnogo-evropeyskogo-spetsialista-z-vidnovlennya-landshaftiv-paul-nataniel.html
==================================================

10 листопада 2023 року спільнота ФЕБІТ НАУ долучилась до відкритої лекції доктора Paul Nataniel, провідного європейського спеціаліста з відновлення ландшафтів. Paul Nataniel є технічним директором міжнародної будівельної компанії GHD з оцінки забруднення та відновлення. Він очолював робочу групу, яка розробила проєкт стандарту ISO 18504:2017 щодо сталого відновлення.
Paul Nataniel є членом групи ЄС-Китай з питань земель та ґрунтів (SEPLS), головою Національної мережі Браунфілд Великобританії, директором SiLC Register Ltd, Land Quality Management Ltd та CABERNET (European Brownfield Network). Він керує популярною групою Linkedin Contaminated Land Management із понад 4500 членами з усього світу.
Пол має більш ніж 25-річний досвід консультування, викладання та дослідження у сфері управління забрудненими землями, оцінки ризиків та сталої рекультивації забудованих територій. У цей день доктор Paul Nataniel провів 2 лекції, присвячені дослідженням геологічних передумов формування забруднення ґрунтів та донних осадів водних об’єктів різних типів.
Співробітники кафедри екології виконують мультидисциплінарне дослідження щодо формування принципів та методів відновлення порушених екосистем із залученням зовнішніх спеціалістів та здобувачів, тому представлені доповіді мають надзвичайно важливе значення для успішного планування відновлювальних робіт, зокрема і після воєнних дій. Разом з цим, лекції були цікаві і загальній аудиторії, оскільки доктор Paul Nataniel має великий науковий та практичний доробок та проілюстрував усі свої думки великою кількістю реальних прикладів оцінки екологічних проблем, прийняття рішень у сфері будівництва інфраструктурних об’єктів та вибору технологій відновлення ландшафтів у різних куточках світу.
На заході були присутні учасники з декількох ЗВО України та Європи, що підтверджує наукову й прикладну цінність представленої інформації.