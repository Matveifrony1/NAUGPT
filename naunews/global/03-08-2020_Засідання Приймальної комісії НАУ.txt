Заголовок: Засідання Приймальної комісії НАУ
Дата: 03/08/2020
URL: https://nau.edu.ua/ua/news/2020/serpen/zasidannya-priymalnoi-komisii-nau.html
==================================================

Сьогодні  відбулося розширене засідання Приймальної комісії Національного авіаційного університету.
Розпочинаючи засідання, Голова  Приймальної комісії Володимир Ісаєнко зауважив, що «ми маємо докласти максимум зусиль, щоб збільшити кількість абітурієнтів. Від того, яке враження вони отримали під час Днів відкритих дверей та візиту до  Приймальної комісії, як вони зреагують на новий сайт, буде залежати,  чи оберуть абітурієнти НАУ першим пріоритетом».
Про особливості роботи Приймальної комісії під час вступної кампанії 2020 розповів відповідальний секретар Кирило Ніколаєв. Він зазначив, що Міністерство освіти і науки України затвердило
обсяги державного замовлення
підготовки фахівців у Національному авіаційному університеті та вже розпочато реєстрацію електронних кабінетів абітурієнтів.
З 24 липня 2020 року триває прийом заяв абітурієнтів, до яких застосовуються спеціальні умови для участі у конкурсному відборі на основі повної загальної середньої освіти. Для цього розроблено кабінет вступника, розміщений за
посиланням
, який дозволяє в онлайн-режимі подавати всі необхідні документи для реєстрації на іспити. Реєстрація на вступні іспити для цієї категорії осіб закінчується 09 серпня 2020 року.
З 01 до 12 серпня в НАУ проходять вступні іспити на освітній рівень бакалавра для тих категорій, до яких застосовуються спеціальні умови вступу. На сайті Приймальної комісії опубліковано графік їх проведення. Наступна важлива фаза вступної кампанії – подача електронних заяв – для абітурієнтів на освітній рівень магістра розпочнеться 5 серпня, а на освітній рівень бакалавра –13 серпня 2020 року.
Цього року створено освітні центри
«Крим-Україна»
та
«Донбас-Україна»
, що розпочали роботу з 20 липня 2020 року. Абітурієнти з тимчасово окупованих територій мають право вступати на навчання за державним замовленням в межах «квоти-2» для здобуття освітнього ступеня бакалавра на основі ПЗСО. Для участі у конкурсі необхідно подати документи до 20 жовтня 2020 року. Вступники, які бажають взяти участь у конкурсі, мають подати заяву та заповнити освітню декларацію в освітніх центрах до 20 серпня 2020 року. Окрім цього, вступники з непідконтрольних територій Донецької та Луганської областей і тимчасово окупованих територій Криму до 20 жовтня 2020 року можуть подавати заяви для вступу на контракт. Особам, які належать до згаданої категорії вступників, необхідно пройти онлайн-реєстрацію на
сайті Приймальної комісії
.