Заголовок: Познанські студенти-переможці престижного конкурсу в Лос-Анджелесі – гості НАУ
Дата: 08/06/2018
URL: https://nau.edu.ua/ua/news/1/6/poznanski-studenti-peremozhtsi-prestizhnogo-konkursu-v-los-andzhelesi-–-gosti-nau.html
==================================================

7 червня в гості до Національного авіаційного університету приїхали студенти з Познанського університету технологій (Польща) – переможці престижного конкурсу в Лос-Анджелесі. На початку цього року вони виграли три перших місця авіамоделювання, збудувавши свій невеличкий літак.
Студенти із задоволенням відгукнулися на запрошення, і 1 червня до України приїхало шість членів їхньої команди. Тут їм запропонували тижневий курс з дуже насиченим графіком.
«Ми запросили їх до Київського Політехнічного університету для участі у програмі авіаційного моделювання в авіаінженерії, - розповів кандидат технічних наук Віктор Єщенко. - Наразі польські гості відвідали музей НАУ, а попереду – екскурсія до Державного музею авіації України ім. О. Антонова та музею КПІ».
Юні польські таланти брали участь у конкурсах п’ять разів поспіль і робили презентації про свої здобутки для українських студентів та професорів.
«У НАУ ми теж плануємо провести таку презентацію, якщо знайдемо достатню кількість бажаючих студентів, - додав Віктор Єщенко. - 8 червня планується невеликий семінар у КПІ».
Зазначимо, що Познанський університет технологій та КПІ мають договір про співпрацю, зокрема в підготовці студентів авіаційних професій, а також у спільному створенні наносупутника.
Увечері 8 червня гості вирушать додому.