Заголовок: «Ярмарок професій» – ефективний шлях залучення абітурієнтів до навчання
Дата: 18/10/2016
URL: https://nau.edu.ua/ua/news/2016/10/yarmarok-profesiy-–-efektivniy-shlyah-zaluchennya-abiturientiv-do-navchannya.html
==================================================

12 жовтня 2016 р. на «ярмарку професій» у м. Біла Церква на базі міськрайонного центру зайнятості Національний авіаційний університет продемонстрував ефективний шлях співпраці із ЗНЗ міста та району в контексті профорієнтаційної роботи з учнівською молоддю та вибору їх майбутньої професії. Представляв університет на масовому профорієнтаційному заході Інститут доуніверситетської підготовки.
На спілкування із ВНЗ завітало близько 1500 учнів старшої школи із 36 ЗНЗ м. Білої Церкви та Білоцерківського району, які мають намір отримати якісну вищу освіту. Представники НАУ ознайомили їх із новим переліком спеціальностей, програмами подвійних дипломів і міжнародної академічної мобільності, правилами прийому до НАУ, матеріально-технічною базою, висококваліфікованим викладацьким складом, вартістю навчання, перевагами навчання та можливостями подальшого вдалого працевлаштування, різними формами навчання, можливістю отримання другої вищої освіти, навчанням на перспективному англомовному проекті, на підготовчих курсах та на кафедрі військової підготовки, а також можливостями стажування за кордоном.
У теплій та дружній атмосфері відбулася зустріч представників ВНЗ із керівництвом центру зайнятості, яке подякувало колективу університету за багаторічну співпрацю, активну профорієнтаційну роботу серед учнівської молоді, завжди спрямовану на те, аби допомогти обрати майбутній виш для здійснення мрії – здобуття перспективної професії.
Тож сподіваємося, що кращі майбутні абітурієнти із осередку учнівської молоді, яка завітала на «ярмарок професій», поповнять студентські лави НАУ у 2017 році.