Заголовок: 132 роки тому народився видатний авіаконструктор Ігор Іванович Сікорський
Дата: 25/05/2021
URL: https://nau.edu.ua/ua/news/2021/5/132-roki-tomu-narodivsya-vidatniy-aviakonstruktor-igor-ivanovich-sikorskiy.html
==================================================

Сьогодні Національний авіаційний університет згадує видатного вченого, філософа, винахідника та авіаконструктора Ігоря Сікорського. Людина мрії, яка наполегливо і впевнено йшла до своєї мети.
Ігор Іванович Сікорський народився у Києві в 1889 році, де проживав до 1912 року. Першу модель гелікоптера він створив ще у 12 років та підняв його в повітря у дворі свого дому. Всесвітньо відомою людиною Сікорський став після переїзду до США. Там, у 1923 році він створив авіакомпанію Sikorsky Aircraft, яка працює і до сьогодні. Зараз на гелікоптерах компанії літають президент США та перші особи держави.
Світовий рекорд Ігор Сікорський встановив в 1911 році у Києві - з екіпажем на борту (модель аероплану С-6А) літав 10 хвилин на висоті 100 м. Через деякий час він встановив ще один рекорд: історичний переліт від Сирця до Святошино через Пущу-Водицю – переліт тривав 36 хвилин.
Це сьогодні на території Національного технічного університету України «Київський політехнічний інститут імені Ігоря Сікорського» встановлено пам’ятник видатного винахідника. Але у 1911 році його відрахували з інституту за несплату.
Вступив Ігор Сікорський до «політеху» у 1907 році. Не часто з’являвся юний авіаконструктор на лекціях - цікавішим для нього було вивчення авіаційних новинок та випробовування літальних апаратів. Незабаром він став членом Київської спілки повітроплавців. А вже у 1909 році Сікорський створив свій перший гелікоптер з бензиновим двигуном. Модель виявилася недосконалою і він почав її доопрацьовувати. Через рік гелікоптер вже був здатен підняти свою вагу.
У 1912-1914 роках Ігор Іванович Сікорський створив на заводі перші у світі моделі багатомоторних літаків «Гранд», «Російський витязь» та легендарний «Ілля Муромець».
У 1918 році Сікорський був змушений емігрувати до США через реальну загрозу життю від нової влади країни.
Ігор Іванович Сікорський удостоєний понад 80 різних високих нагород, володів рідкісною відзнакою - Меморіальним призом братів Райт; почесний доктор багатьох університетів світу. У 1963 році нагороджений вищою науковою нагородою Американського товариства інженерів-механіків – ASME медаллю. На його гелікоптерах були вперше здійснені перельоти через Атлантичний (S-61; 1967) і Тихий (S-65; 1970) океани (з дозаправкою в повітрі). Машини Сікорського застосовувалися як для військових, так і для цивільних цілей.
8 липня 2010 року рішенням Київської міської ради ім'я Ігоря Сікорського присвоєно Авіакосмічному ліцею Національного авіаційного університету. Ми пишаємось нашим видатним співвітчизником.