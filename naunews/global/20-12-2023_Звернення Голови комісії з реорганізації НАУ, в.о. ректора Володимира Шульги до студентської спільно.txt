Заголовок: Звернення Голови комісії з реорганізації НАУ, в.о. ректора Володимира Шульги до студентської спільноти НАУ
Дата: 20/12/2023
URL: https://nau.edu.ua/ua/news/2023/12/zvernennya-golovi-komisii-z-reorganizatsii-nau-vo-rektora-volodimira-shulgi-do-studentskoi-spilnoti-nau.html
==================================================

Дорогі друзі!
Студентське самоврядування є важливою ланкою Національного авіаційного університету. Для мене і моєї команди дуже важливо, щоб усі нові зміни та реорганізації, які сьогодні відбуваються в НАУ, передусім були спрямовані на створення сприятливих умов для професійного і особистого розвитку студентів, їх активної участі у житті нашої Альма-матер.
Тому ми всебічно підтримали ідею проведення, вперше за два роки, виборів студентського самоврядування НАУ, зокрема голів студентських рад університету, факультетів, інституту, студмістечка та гуртожитків.
З боку адміністрації були зроблені всі належні дії, щоб 16 грудня 2023 року в НАУ відбулися прямі, таємні, конкурентні вибори. Попри певні організаційні проблеми та низьку явку, кожен студент отримав можливість прийти і зробити свій вибір.
Від імені адміністрації та себе особисто хочу привітати всіх новообраних лідерів студентської спільноти. Перед вами стоїть важливе завдання – на основі найкращих практик і досвіду підготувати пакет змін, що розширить освітні, самоврядні та творчі можливості студентів новоствореного державного університету «Київський авіаційний інститут».
Нехай ваша місія буде успішною і призведе до нових досягнень. Бажаю вам натхнення, нових ініціатив і ефективної співпраці у представленні інтересів усіх здобувачів вищої освіти НАУ.
Глибоко переконаний, що спільними зусиллями ми обов’язково зробимо оновлений університет одним з найкращих в Україні!
З найкращими побажаннями,
Голова  комісії з реорганізації НАУ, в.о. ректора                                          Володимир ШУЛЬГА