Заголовок: Науковців Національного авіаційного університету запрошують взяти участь в програмі «GIST innovates Ukraine»
Дата: 29/04/2021
URL: https://nau.edu.ua/ua/news/2021/4/naukovtsiv-natsionalnogo-aviatsiynogo-universitetu-zaproshuyut-vzyati-uchast-v-programi-gist-innovates-ukraine.html
==================================================

Проект із розвитку інноваційного підприємництва «GIST innovates Ukraine» запрошує науковців НАУ взяти участь у акселераційній програмі, що працює за методологією Lean Startup – концепції створення компаній, розробки і виведення на ринок нових продуктів і послуг, що заснована на таких поняттях, як науковий підхід до менеджменту стартапів, ітеративний випуск продуктів для скорочення циклу розробки і підтримки зворотного зв’язку з клієнтами. Використовуючи цей підхід, компанії можуть проектувати продукти і послуги, які б відповідали очікуванням і потребам клієнтів без необхідності великого обсягу фінансування на початкових етапах.
Протягом десяти тижнів представники наукової спільноти та бізнесу матимуть змогу отримати доступ до інформаційних ресурсів і менторської підтримки для розвитку стартап ініціатив.
Реєстрація на програму триватиме до 1 травня 2021 року за
посиланням
.
Ця програма підходить для громадян України, які займаються науковою, науково-технічною та інноваційною діяльністю. Запрошуються українські команди, що складаються з трьох осіб та розробляють технології в університетах, наукових установах, інкубаторах, акселераторах або промисловому секторі.
Довідково:
Програма «Глобальні інновації через науку та технології» (GIST) – глобальний інноваційний проєкт науково-технічних ініціатив, створений з метою забезпечення інноваторів відповідними тренінгами, надання менторської підтримки та додаткових ресурсів, необхідних для виведення на ринок результатів лабораторних досліджень.
Програма «GIST» реалізується за підтримки Бюро з питань океанів і міжнародної політики у сфері екології та науки Державного департаменту США й уже здійснювалася в деяких країнах, недостатньо представлених на світовому ринку наукоємних розробок, зокрема, у Північній Македонії, Киргизстані та інших.