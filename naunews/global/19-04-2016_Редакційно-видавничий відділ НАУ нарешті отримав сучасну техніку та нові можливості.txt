Заголовок: Редакційно-видавничий відділ НАУ нарешті отримав сучасну техніку та нові можливості
Дата: 19/04/2016
URL: https://nau.edu.ua/ua/news/2016/4/redakczijno-vidavnichij-viddil-nau-nareshti-otrimav-suchasnu-texniku-ta-novi-mozhlivosti.html
==================================================

Відтепер Редаційно-видавничий відділ НАУ має широкі можливості щодо якісного повноколірного друку обкладинок, буклетів, візитівок та іншої друкованої продукції, серед якої і паперовий кольоровий варіант диплому державного зразка та додатка європейського зразка до нього. Такі можливості з'явились завдяки особистій підтримці керівника НАУ професора Володимира Харченка та коштам, заробленим завдяки зусиллям колективу університету. Вперше за багато років крок за кроком почала оновлюватись технічна база НАУ і редакційно-видавничий відділ одним із перших підрозділів відчув це на собі. Наші колеги отримали закуплений повноколірний пристрій Konika Minolta bizhub C258. Тепер можна говорити про належне технічне забезпечення процесу виготовлення та оперативного друку якісної поліграфічної продукції, в тому числі навчальної та наукової літератури, рекламних буклетів для належного представлення університету абітурієнтам, потенційним партнерам тощо.
В.о. ректора НАУ, професор Володимир Харченко із цього приводу зазначив: "НАУ дуже важко з такою економічною ситуацією в країні, але ще важче тому, що майже десятиріччя колективу відмовляли в оновленні матеріально-технічної бази при одночасному вимиванні бюджетних коштів з університету. Гроші витрачалися на послуги купи сторонніх організацій, а матеріально-технічна база майже десятиріччя не оновлювалася. Наступним кроком вже до початку наступного навчального року буде оновлення комп’ютерної бази кафедр, комп’ютерних класів. Днями ми оголошуємо відкритий тендер. Йдеться про декілька сотень компьютеризованих робочих і навчальних місць".
Керівник університету також наголосив, що пріоритетом є оновлення матеріально-технічної бази, необхідної саме для навчального процесу, а це не лише комп’ютери, але й мультипроекторні системи тощо. "В часи кризи ми маємо працювати на розвиток ще активніше, ніж зазвичай. Тільки так ми можемо остаточно вивести НАУ із піке та забезпечити конкурентноздатність нашого рідного університету на вітчизняному та глобальному ринку освітніх послуг, наукових досліджень і розробок тощо".