Заголовок: Професор ФАЕТ представив українські розробки на міжнародному радіолокаційному симпозіумі в Гамбурзі
Дата: 12/06/2025
URL: https://nau.edu.ua/ua/news/2025/6/24009.html
==================================================

Наприкінці травня 2025 року професор
Фелікс Яновський
з Київського авіаційного інституту взяв участь у міжнародному радіолокаційному симпозіумі International Radar Symposium (IRS 2025), який відбувся у Гамбурзі. Цей захід є однією з найважливіших щорічних подій у сфері радіолокації світового рівня.
Професор Яновський є постійним учасником симпозіуму, беручи участь у конференції майже щорічно починаючи з 2003 року. У попередні роки до заходу також залучались інші науковці та аспіранти КАІ. Цього року через воєнний стан Україна мала лише одного офіційного представника на IRS 2025. Крім професора Яновського, на симпозіумі були присутні ще двоє українців: один представляв Бразилію, а дівчина-аспірантка — Німеччину.
На конференції
професор Яновський представив
частину результатів дослідження, виконаного в КАІ в рамках міжнародного проєкту зі Сунчонським національним університетом Республіки Корея. Співавторами наукової доповіді виступили професор
Ігор Прокопенко
, доцент
Олександр Пітерцев
, професор
Гуйнам Лі
з Південної Кореї та доцент
Костянтин Прокопенко
.
Дослідження присвячене розробці, вивченню та порівнянню адаптивних алгоритмів цифрової обробки сигналів для ефективного виявлення цілі на тлі пасивних завад із забезпеченням сталого рівня ймовірності хибної тривоги. Ця тематика є особливо актуальною в контексті сучасних викликів радіолокаційних систем.
Презентація українських науковців
викликала значний інтерес серед міжнародної аудиторії.
Під час симпозіуму відбулися плідні зустрічі та обговорення результатів дослідження, а також надійшли пропозиції щодо подальшого наукового співробітництва.
Участь представника КАІ у такому престижному міжнародному заході підтверджує
високий рівень наукових досліджень університету в галузі радіолокації та радіоелектроніки.
Міжнародне співробітництво з провідними науковими центрами світу дозволяє українським вченим залишатися в авангарді технологічного прогресу навіть в умовах воєнного часу.
International Radar Symposium традиційно об’єднує провідних експертів з усього світу для обміну найновішими досягненнями в галузі радіолокаційних технологій, що робить участь у ньому особливо цінною для розвитку української науки.