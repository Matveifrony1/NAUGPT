Заголовок: Профорієнтація на Чернігівщині
Дата: 19/03/2015
URL: https://nau.edu.ua/ua/news/2015/3/proforientacziya-na-chernigivshhini.html
==================================================

16 березня 2015 року викладач кафедри іноземних мов і прикладної лінгвістики Гуманітарного інституту Анна Колісниченко взяла участь у організації та проведенні свята «Шевченківські вечорниці», що відбулося у Бахмацькій гімназії Чернігівської області.
Удягнуті у традиційні вишиванки старшокласники заспівали пісень на вірші великого Кобзаря, продекламували улюблені поетичні твори, показали власноруч зроблені стіннівки. Анна Колісниченко допомогла учням скласти калейдоскоп крилатих висловів та «мозаїку творчості» великого поета. Викладачка виступила у ролі ведучої вікторини на кращого знавця життя та творчості Тараса Шевченка і вручила почесні грамоти переможцям та заохочувальні призи учасникам вікторини. Юні шевченкознавці надзвичайно пишалися тим, що отримали відзнаки від викладача престижного столичного ВНЗ та наприкінці свята попросили Анну Віталіївну розповісти про НАУ. Вона охоче відповіла на запитання майбутніх абітурієнтів та запросила їх вступати до одного з найкращих університетів країни.