Заголовок: Свято в НАУ для абітурієнтів
Дата: 12/03/2016
URL: https://nau.edu.ua/ua/news/2016/3/laskavo-prosimo-do-nau.html
==================================================

12 березня 2016 р. відбулося справжнє свято для випускників-2016 навчальних закладів освіти України – День відкритих дверей у форматі виставки-презентації діяльності Національного авіаційного університету. Зустрічав школярів, вчителів та батьків дружній колектив науково-педагогічних працівників та студентів університету. Захід відбувся за участі навчально-наукових інститутів, Приймальної комісії, кафедри військової підготовки, Інституту доуніверситетської підготовки, Студентської ради, Центру культури та мистецтв.
Університет відчинив навстіж двері для тих абітурієнтів, хто прагне отримати якісну вищу освіту у рейтинговому виші, бути конкурентоспроможним на ринку праці, бажає здійснити свої найзаповітніші мрії, стати самодостатньою і успішною особистістю та зробити правильний професійний вибір.
Відкрили зустріч: проректор з навчальної та методичної роботи, доктор з державного управління, професор Іванова Т. В., директори навчально-наукових інститутів, декани факультетів, завідувачі кафедр, директор ІДП, відповідальний секретар Приймальної комісії.
Гості мали нагоду ознайомитися з переліком спеціальностей (спеціалізацій), програмами подвійних дипломів і міжнародної академічної мобільності, правилами прийому до НАУ, освітніми програмами, матеріально-технічною базою, викладацьким складом, вартістю навчання тощо. Присутні виявили зацікавлення до форм навчання, другої вищої освіти, англомовного проекту, навчання на підготовчих курсах та кафедрі військової підготовки, можливості стажування за кордоном та перспективами подальшого працевлаштування.
Надзвичайно святковій і, водночас, діловій атмосфері в залі сприяли: перегляд відеофільмів про навчальні підрозділи НАУ, яскраві та змістовні презентації профільних кафедр, демонстрація хімічного майстер-класу та майстер-класу з живопису, військовий тир, огляд наукових розробок, виставки творчих робіт студентів та дипломних робіт з архітектури та дизайну, стенди-тренажери, виставка безпілотних літаків, проведення соціологічного опитування абітурієнтів. Абітурієнти відвідали навчальний ангар та навчально-наукові інститути.
Захід відвідали понад 1100 майбутніх студентів НАУ, більшість серед яких – представники ЗНЗ Солом’янського та Святошинського р-в м. Києва, слухачі підготовчих курсів НАУ, учні Авіакосмічного ліцею ім. І Сікорського НАУ, студенти Коледжу інформаційних технологій та землевпорядкування, Київського коледжу комп’ютерних технологій та економіки, а також абітурієнти із Сумської, Вінницької, Волинської, Київської, Житомирської, Черкаської, Чернігівської, Полтавської, Донецької та Івано-Франківської областей.
Тож маємо надію, що після такої важливої події більшість абітурієнтів приймуть остаточне рішення, – вступати до НАУ за обраною спеціальністю.
Шановні випускники, бажаємо Вам високих балів у сертифікатах ЗНО та вдалого професійного вибору!