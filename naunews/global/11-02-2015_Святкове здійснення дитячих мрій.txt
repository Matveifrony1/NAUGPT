Заголовок: Святкове здійснення дитячих мрій
Дата: 11/02/2015
URL: https://nau.edu.ua/ua/news/2015/2/svyatkove-zdijsnennya-dityachix-mrij.html
==================================================

17 грудня 2014 року за традицією студенти Юридичного інституту групи ПР-301 з нагоди Дня Святого Миколая відвідали Спеціалізований обласний будинок дитини міста Боярки Київської області. Дітки, які в ньому перебувають, мають вади фізичного і розумового розвитку. Вони стали сиротами та залишилися без піклування батьків, а відтак потребують посиленого догляду і виховання, медичної та соціальної реабілітації, людського тепла, уваги і усмішки.
Студенти залучили до благодійного заходу друзів та знайомих. Враховуючи нагальні потреби закладу, були зібрані й передані вихованцям школи подарункові набори з солодощами і засобами особистої дитячої гігієни, підгузки та одяг, дитячі іграшки й книжки.
Малеча захоплено сприйняла казкову виставу за участі Святого Миколая, Янголів, Зірочки і Бісика. Герої розповіли діткам про життя та добрі вчинки Святого Миколая. Оскільки Святий роздає свої дарунки лише чемним, слухняним і чуйним діткам, вихованці дитячого будинку показали свої вміння Миколаю. Кожен проявив свій художній талант, намалювавши власну картину шоколадом під час шоколадного майстер-класу, а Святий Миколай оцінив старання діток і вручив їм подарунки.
Не залишайтесь осторонь і не будьте байдужими до тих, кому потрібна ваша допомога. Творіть добро, об’єднуйтесь заради майбутнього, адже саме дітки – наше майбутнє, наша надія на краще життя та ключ до щасливого буття.