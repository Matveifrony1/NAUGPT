Заголовок: 15 років Кримінальному кодексу України – нові досягнення і перспективи розвитку
Дата: 18/04/2016
URL: https://nau.edu.ua/ua/news/2016/4/15-rokiv-kriminalnomu-kodeksu-ukraini-–-novi-dosyagnennya-i-perspektivi-rozvitku.html
==================================================

14 квітня 2016 року кафедра кримінального права і процесу Навчально-наукового Юридичного інституту в методичному кабінеті організувала та провела тематичну виставку «15 років КК України – нові досягнення і перспективи розвитку».
Першого вересня 2016 року минає 15 років від дня набуття чинності новим Кримінальним кодексом України, який Верховна Рада України ухвалила 5 квітня 2001 року. Прийняття Кримінального кодексу стало значною подією в політичному, економічному і суспільному житті України. Необхідність його підготовки була зумовлена, насамперед, тим, що побудова і функціонування правової демократичної держави не може відбуватися без існування ефективної законодавчої бази, яка б належним чином регулювала і охороняла суспільні відносини. Такою законодавчою базою у боротьбі зі злочинністю перш за все є Кримінальний кодекс.
Значне зростання рівня злочинності у перші роки незалежності України, прояв її агресивних форм, поширення організованої злочинності та злочинності у сфері економіки поставили нагальні питання щодо створення кримінального законодавства, яке б задовольняло потреби суспільства, враховувало досягнення науки кримінального права та надавало можливість належно здійснювати боротьбу зі злочинністю.
Під час виставки були розглянуті питання потреби у створенні фундаментальних навчальних курсів та інших наукових енциклопедичних видань із сучасного кримінального права України, розрахованих на формування професійної правосвідомості не тільки студентів та науковців, а й широкого загалу правотворців та правозастосувачів.