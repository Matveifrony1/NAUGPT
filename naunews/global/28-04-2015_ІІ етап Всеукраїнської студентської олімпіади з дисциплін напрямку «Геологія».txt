Заголовок: ІІ етап Всеукраїнської студентської олімпіади з дисциплін напрямку «Геологія»
Дата: 28/04/2015
URL: https://nau.edu.ua/ua/news/2015/4/ii-etap-vseukrainskoi-studentskoi-olimpiadi-z-discziplin-napryamku-geologiya.html
==================================================

16-18 квітня 2015 року студенти 2 курсу напряму підготовки «Геодезія, картографія та землеустрій» взяли участь у ІІ етапі Всеукраїнської студентської олімпіади з дисциплін напрямку «Геологія». Олімпіада проходила в  навчально-науковому інституті «Інститут геології» Київського національного університету ім.Т.Г. Шевченка.
Поборотися за першість у знанні геологічних дисциплін до Києва приїхали 29 учасників з різних куточків України. Студенти 9 вищих навчальних закладів України з Києва, Дніпропетровська, Одеси, Харкова, Кривого Рогу, Львова, Івано-Франківська вирішували теоретичні та практичні завдання, що проводились у чотири тури.
Національний авіаційний університет представляли студенти 2 курсу Аліна Драч, Анна Каплінська та Ірина Гиренко.
Під час 1 туру змагань студенти описували історію геологічного розвитку території, зображеної на навчальних геологічних картах. Учасники мали показати власні ґрунтовні знання напрямків геології. У 2 турі учасники продемонстрували знання мінералогії та петрографії, у 3 – вміння практичного застосовування набутих знань у побудові геологічних розрізів. Останній 4 етап проходив у вигляді тестування в комп’ютерних класах.
Студенти-землевпорядники Національного авіаційного університету показали високий рівень підготовки і гарні теоретичні та практичні знання.
Переможці були нагороджені дипломами та цінними подарунками. Учасники змагань отримали спеціальні грамоти оргкомітету, сертифікати про участь в олімпіаді, а також у подарунок наукову та навчальну літературу, авторами якої є співробітники ННІ «Інститут геології».