Заголовок: Профорієнтаційна робота представників НАУ у м. Вишневому
Дата: 28/11/2016
URL: https://nau.edu.ua/ua/news/2016/11/proforientatsiyna-robota-predstavnikiv-nau-u-m-vishnevomu.html
==================================================

23 листопада 2016 р., на запрошення Київського обласного центру зайнятості, Інститут доуніверситетської підготовки забезпечив участь Національного авіаційного університету у масовому профорієнтаційному заході для старшокласників «ярмарок професій». Захід відбувся у м. Вишневому Київської області на базі ЗОШ І–ІІІ ступенів № 4. Організатор – Києво-Святошинський РЦЗ.
Перед початком роботи «ярмарку» представники НАУ завітали до старшокласників міських ЗНЗ № 1, № 2 та № 3, де провели уроки профорієнтації на тему «Обери своє майбутнє», наголосивши, що важливе значення у житті кожної молодої людини має вдалий професійний вибір та обрання ВНЗ, де в подальшому здобувається вища освіта та  формуються професійні якості фахівця.
На «ярмарку професій», який відвідали понад 400 учнів 9–11 класів із 4-х ЗНЗ м. Вишневого та 5-ти ЗНЗ Києво-Святошинського р-ну, науковці НАУ детально проінформували їх про діяльність нашого університету. Вони ознайомили школярів із умовами зарахування та навчання на підготовчих курсах ІДП, формами навчання, зокрема, із заочною формою з елементами дистанційного навчання, з можливістю отримати додаткові 10 балів до загального рейтингу при вступі до НАУ.
Викладачі ННІ надали фахові консультації учням, їхнім батькам та вчителям щодо спеціальностей та спеціалізації, за якими здійснюється підготовка фахівців; діяльності та специфіки кафедр, зокрема випускових; інноваційного англомовного проекту, можливості навчання на кафедрі військової підготовки. З вичерпною інформацією про діяльність НАУ абітурієнти мали змогу ознайомилися із матеріалів презентацій, інформаційно-рекламних буклетів, інформаційних стендів та спецвипуску газети «Авіатор».
НАУ на заході представляли: Інститут доуніверситетської підготовки, Промислово-економічний коледж НАУ, НН Гуманітарний інститут, ННІ Економіки та менеджменту, ННІ Аеронавігації, ННІ Аеропортів та ННІ Екологічної безпеки.
Традиційна та якісна профорієнтаційна робота Національного авіаційного університету із старшокласниками Київщини була відзначена Подякою, врученою в. о. директора Києво-Святошинського РЦЗ А. Івановим за сумлінну співпрацю та активну участь у профорієнтаційній роботі серед учнівської молоді випускних класів.