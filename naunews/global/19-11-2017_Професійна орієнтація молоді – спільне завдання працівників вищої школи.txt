Заголовок: Професійна орієнтація молоді – спільне завдання працівників вищої школи
Дата: 19/11/2017
URL: https://nau.edu.ua/ua/news/2017/11/profesiyna-orientatsiya-molodi-–-spilne-zavdannya-pratsivnikiv-vishchoi-shkoli.html
==================================================

17 листопада 2017 року науково-педагогічні працівники кафедри господарського, повітряного та космічного права Навчально-наукового юридичного інституту Дмитро Беззубов та Надія Армаш відвідали загальноосвітню середню школу №37 та Спеціалізовану школу №85 з поглибленим вивченням англійської мови м. Києва.
Доктор юридичних наук Дмитро Беззубов у ході своєї доповіді акцентував увагу молоді на важливості дотримання ними приписів законів в навчальних закладах та поза їх межами. «Знання законів є гарантією повноцінної реалізації своїх прав та свобод. Адже кожен свідомий громадянин має дотримуватись золотого припису: «Мої права закінчуються там, де починаються права іншої людини»» - зазначив професор.
Професор кафедри, доктор юридичних наук Надія Армаш у Спеціалізованій школі №85 з поглибленим вивченням англійської мови м. Києва обговорила зі школярами питання, пов’язані з особливостями притягнення неповнолітніх до адміністративної відповідальності. Вона наголосила на важливій ролі батьків у процесі застосування правоохоронними органами заходів примусу до їх дітей, оскільки саме вони здатні проконтролювати та запобігти будь-яким зловживанням відносно неповнолітніх.
Учні загальноосвітніх навчальних закладів I-III ступенів жваво обговорювали висвітлені питання, ставили запитання, моделювали різні ситуації та  разом із науково-педагогічними працівниками вирішували їх.
На завершення зустрічей представники Навчально-наукового юридичного інституту запросили старшокласників на День відкритих дверей в інституті, призначений на 18 листопада 2017 року.