Заголовок: В НАУ відбулась конференція «Екологічна безпека держави»
Дата: 20/04/2018
URL: https://nau.edu.ua/ua/news/1/4/v-nau-vidbulas-konferentsiya-ekologichna-bezpeka-derzhavi.html
==================================================

19 квітня 2018 р. в Національному авіаційному університеті відбулась ХІІ Всеукраїнська науково-практична конференція молодих учених і студентів «Екологічна безпека держави» за участі іноземних науковців.
У заході взяли участь ректор НАУ, професор Володимир Ісаєнко, завідувач кафедри екології ННІЕБ НАУ Сергій Бойченко, професор кафедри гігієни та екології Буковинського державного медичного університету, завідувач кафедри екології і права Чернівецького факультету НТУ «Харківський політехнічний інститут», д.б.н., професор Юрій Масікевич, Академік НАН України, доктор фізико-математичних наук, професор Антон Наумовець, академік НАН України, доктор технічних наук, професор  Ігор Карп, голова Всеукраїнської екологічної ліги Тетяна Тимочко.
- Національний авіаційний університет постійно тримає в полі зору питання екобезпеки держави, оскільки має безпосередній стосунок до цієї галузі, адже в структурі нашого вишу функціонує Навчально-науковий інститут Екологічної безпеки (НН ІЕБ), який готує фахівців відповідного профілю для органів державної влади, - зазначив ректор НАУ Володимир Ісаєнко, вітаючи учасників конференції. – Питання національної безпеки в екологічній сфері стає дедалі актуальнішим для України, відтак, бажаю учасникам конференції розширити наукові горизонти у баченні шляхів вирішення цих проблем.
Ректор НАУ представив учасникам конференції екологічні проекти НАУ, а також міжнародні наукові програми і дослідження, в яких бере участь університет, зокрема спільно зі США і Китаєм.
У межах науково-практичної конференції відбувся концепт-семінар «Екобезпека держави у контексті євроінтеграційних процесів: виклики, тренди, загрози». На ньому виступив перший заступник начальника управління екологічного менеджменту ПАТ «Укрзалізниця» Анатолій Павлюк з доповіддю «Екологія та економіка залізничного транспорту України: проблеми та шляхи їх вирішення».
Своїми поглядами на проблематику екологічної безпеки в світі та в Україні поділилися і науковці  Тетяна Тарасова, Дмитро Гулевець, Оксана Тарасова. Вони представили презентації за такою тематикою: «Стратегічна екологічна оцінка як інструмент формування екополітики», «Участь громадськості в оцінці впливу на довкілля», «Сталий (збалансований) розвиток, кліматична справедливість: особливості визначення».