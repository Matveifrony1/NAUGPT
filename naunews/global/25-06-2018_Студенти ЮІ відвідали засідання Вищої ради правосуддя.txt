Заголовок: Студенти ЮІ відвідали засідання Вищої ради правосуддя
Дата: 25/06/2018
URL: https://nau.edu.ua/ua/news/1/6/studenti-yui-vidvidali-zasidannya-vishchoi-radi-pravosuddya.html
==================================================

19 червня 2018 року студенти 1 курсу Навчально-наукового юридичного інституту НАУ відвідали засідання Вищої ради правосуддя, на якому розглядалося питання про внесення подання Президентові України щодо призначення на посади суддів місцевих судів.
Після засідання до уваги відвідувачів було представлено фільм «В ім’я незалежного та справедливого суду», перегляд якого дозволив майбутнім правникам дізнатися про статус, спосіб формування та повноваження Вищої ради правосуддя, історичні етапи розвитку цього правового інституту, а також основні етапи судової реформи, розпочатої у 2016 році.
Продовженням навчально-пізнавальної екскурсії стала зустріч студентів з членом Вищої ради правосуддя, суддею апеляційного суду Харківської області Ларисою Швецовою, яка детально розповіла про те як працює ця інституція судової влади та чим займається секретаріат Ради, як розглядаються питання дисциплінарної відповідальності суддів, чому важливо судді бути незалежним та чому більшість у складі Ради має належати суддям, обраним самим суддівським співтовариством.
Наприкінці заходу представники Вищої ради правосуддя подякували організатору екскурсії Людмилі Шапенко за небайдуже ставлення до правового виховання молоді та сприяння у набутті майбутніми юристами практичних навичок та вмінь.