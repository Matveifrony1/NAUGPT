Заголовок: В НАУ пройшли заходи з нагоди  150-річчя від дня народження українського діяча Миколи Міхновського
Дата: 17/05/2023
URL: https://nau.edu.ua/ua/news/2023/5/v-nau-proyshli-zahodi-z-nagodi-150-richchya-vid-dnya-narodzhennya-ukrainskogo-diyacha-mikoli-mihnovskogo.html
==================================================

Протягом травня 2023 року викладачі та здобувачі вищої освіти факультету економіки та бізнес-адміністрування (ФЕБА) познайомились із життєвим шляхом Миколи Міхновського, його ідеями незалежності Української держави.
Здобувачі вищої освіти ФЕБА у презентаційних матеріалах наголосили на тому, що Микола Міхновський виступав захисником у судових процесах над учасниками українських організацій та партій. Також правник переважно безкоштовно ставав на захист селян, учасників аграрних заворушень, за що одержав прізвисько «Адвокат голодранців».
Одним із перших відстоював ідею формування власних збройних сил. На початку Української революції 1917–1921 років заснував та очолив Український військовий клуб імені Павла Полуботка, став одним із організаторів 1-го Українського полку імені Богдана Хмельницького. Заснував чимало українських часописів: «Самостійна Україна» (1905), «Хлібороб» (1905), «Запоріжжя» (1906), «Слобожанщина» (1906), «Сніп» (1912–1913).
4 травня на кафедрі економіки повітряного транспорту ФЕБА старша викладачка кафедри Наталія Сафонік провела тематичний захід присвячений 150-річчю від дня народження Миколи Міхновського. «Одна, єдина, нероздільна, вільна, самостійна Україна…». Ці слова були життєвим кредо Миколи Міхновського – громадського та політичного діяча, учасника боротьби за незалежність України в XX столітті, основоположника українського самостійницького руху й ідеолога української державної незалежності.
Старший куратор кафедри бізнес-аналітики та цифрової економіки ФЕБА організував дослідження щодо підготовки презентації, фото та історичних довідок подій початку ХХ століття, ролі Миколи Міхновського у становленні політичного устрою та товариств української держави того часу. 8 травня було презентовано та обговорено результати.
А 10 травня 2023 року викладачі та здобувачі вищої освіти кафедри маркетингу ФЕБА обговорили досвід українського народу у боротьбі за незалежність, обравши гасло Міхновського «Нелюдське ставлення росіян освячує нашу до них ненависть». На годині корпоративної культури були презентовані історичні події із життя українського діяча, його роль у формуванні української ідентичності на початку ХХ століття.
Під час зустрічі 11 травня завідувачка кафедри фінансів, обліку та оподаткування ФЕБА Тетяна Косова зазначила, що нині як ніколи актуально звучать слова Миколи Міхновського, сказані ним ще на початку ХХ століття: «Доки хоч на однім клапті української території пануватиме чужинець…доти усі покоління українців йтимуть на війну».
На ФНСА НАУ, своєю чергою, було організовано круглий стіл.
11 травня 2023 року доцент кафедри аерокосмічної геодезії та землеустрою Іщенко Наталія Федорівна, провела круглий стіл на тему «150-річчя від дня народження Миколи Міхновського» зі студентами 4 курсу груп ЗК-410Б та ЗК-311Бстн спеціальності 193 «Геодезія та землеустрій» ОС «Бакалавр».
Під час засідання зі студентами обговорили життєвий шлях українського політичного та громадського діяча, ідеолога українського самостійництва. Згадали його основні моменти життя, зокрема Конфлікт із Центральною Радою, Харківський період життя, організація української партії та інші.
Микола Міхновський залишив значний внесок у розвитку національної самосвідомості українців. Він став прикладом самовідданої боротьби за ідею, яку він, на відміну від багатьох сучасників, проніс через усе життя. Микола Міхновський був одним із перших, хто відкрито заговорив про необхідність створення незалежної держави, у побудові якої був би покладений український націоналізм як офіційна ідеологія.