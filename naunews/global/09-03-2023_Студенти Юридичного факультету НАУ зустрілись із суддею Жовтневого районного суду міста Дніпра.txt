Заголовок: Студенти Юридичного факультету НАУ зустрілись із суддею Жовтневого районного суду міста Дніпра
Дата: 09/03/2023
URL: https://nau.edu.ua/ua/news/2023/3/studenti-yuridichnogo-fakultetu-nau-zustrilis-iz-suddeyu-zhovtnevogo-rayonnogo-sudu-mista-dnipra.html
==================================================

6 березня 2023 року суддя Жовтневого районного суду міста Дніпра Максим Ходаківський для здобувачів вищої освіти освітнього ступеня «магістр» Юридичного факультету НАУ провів майстер-клас в режимі онлайн щодо особливостей розгляду цивільних справ, які містять конфіденційну інформацію про стан здоров’я особи.
«Слід вказати на проблему, яка виникає під час надання учасниками справи документів, які містять конфіденційну інформацію про стан здоров’я учасника справи або іншої особи, права якої зачіпаються судовим розглядом. ….Адже під час розгляду справи інші учасники матимуть доступ до матеріалів справи, матимуть можливість робити фотокопії із них, що може призвести до розголошення конфіденційної інформації про стан здоров’я особи та її потрапляння до загального доступу, у тому числі й до мережі Інтернет. А це вже буде порушенням права особи на конфіденційність інформації про його стан здоров’я. І таких проблем на практиці виникає безліч», - зазначив суддя.
Під час заняття Максим Ходаківський також поділився зі студентами досвідом своєї практичної діяльності щодо розгляду справ у сфері медичного права, зазначивши, що одним із головних факторів у роботі судді є індивідуальний підхід до кожної справи.
Саме цей принцип є визначальним у роботі органів судової гілки влади.
Підбиваючи підсумки зустрічі, учасники дійшли висновку щодо необхідності подальшого підвищення рівня правової обізнаності щодо захисту прав у сфері охорони здоров’я та медицини й виховання культури поваги до права загалом.