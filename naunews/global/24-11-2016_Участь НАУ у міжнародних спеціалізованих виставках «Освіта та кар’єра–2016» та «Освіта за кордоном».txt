Заголовок: Участь НАУ у міжнародних спеціалізованих виставках «Освіта та кар’єра–2016» та «Освіта за кордоном»
Дата: 24/11/2016
URL: https://nau.edu.ua/ua/news/2016/11/uchast-nau-u-mizhnarodnih-spetsializovanih-vistavkah-osvita-ta-kar’era–2016-ta-osvita-za-kordonom.html
==================================================

17-19 листопада 2016 р. у приміщенні Національного центру ділового та культурного співробітництва «Український дім» м. Києва відбулися Міжнародні спеціалізовані виставки «Освіта та кар’єра–2016» та виставка закордонних навчальних закладів «Освіта за кордоном».
У виставці «Освіта за кордоном»були представлені понад 90 вузів різних країн світу, серед яких широкомасштабні павільйони – Кіпру, Польщі, Чехії, Франції; українських представництв, посольств та агенцій, що пропонують освіту за кордоном випускникам ЗНЗ нашої держави. В українському павільйоні сучасну освіту презентувало понад 70 провідних університетів, академій, коледжів, закладів професійно-технічної освіти та ЗНЗ.
Викладачі та студенти НАУ взяли участь у всеукраїнських науково-практичних (науково-методичних, науково-методологічних) семінарах, «круглих столах», майстер-класах, творчих зустрічах; презентаціях, що популяризували діяльність вітчизняних та закордонних навчальних закладів, молодіжні програми та програми обміну студентами, вивчення досвіду співпраці з європейськими країнами у галузі освіти, науки та працевлаштування молоді.
На заходах, що пройшли за ініціативи наукових установ НАПН України, дирекції Центру «Виставки, презентації» ТОВ «Знання» України, провідних та закордонних ВНЗ, учасники обговорювали ключові питання інноваційного розвитку національної системи освіти, основні напрями її удосконалення України та її входження в європейське освітнє та наукове співтовариство, впровадження нових форм і технологій науково-освітньої діяльності, налагодження тісної співпраці із закордонними освітніми партнерами, участі в міжнародних наукових програмах і проектах. Тут також демонструвалися інноваційні розробки ВНЗ та наукових установ.
Співробітники НАУ презентували освітні програми, проекти та можливості їх ефективної реалізації; багаторічний власний досвід навчальної та наукової діяльності в системі вищої освіти; інновації з підвищення її якості; надання освітніх послуг; досвід міжнародної співпраці в реалізації спільних освітніх проектів; післядипломну освіту; технології якісної підготовки до ЗНО; перспективи навчання англійською мовою; навчання на кафедрі військової підготовки; видавничу діяльність та науково-методичний супровід навчального процесу.
Участь у заході сприяла створенню професійного інформаційного середовища для налагодження ділових контактів НАУ не лише з партнерами вітчизняної освіти, але й іноземних держав з питань щодо ефективного розвитку вищої освіти в Україні.
У виставковому павільйоні НАУ працювали представники Інституту доуніверситетської підготовки, ННІ Післядипломної освіти, ННІ Аеропортів, ННІ Міжнародних відносин, міжнародного відділу, кафедри військової підготовки, редакційно-видавничого відділу та Коледжу інформаційних технологій та землевпорядкування НАУ.