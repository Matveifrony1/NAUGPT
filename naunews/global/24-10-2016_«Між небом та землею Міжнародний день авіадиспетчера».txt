Заголовок: «Між небом та землею: Міжнародний день авіадиспетчера»
Дата: 24/10/2016
URL: https://nau.edu.ua/ua/news/2016/10/mizh-nebom-ta-zemleyu-mizhnarodniy-den-aviadispetchera.html
==================================================

Міжнародний день авіадиспетчера - професійне свято, яке символізує важливу віху в розвитку повітряного транспорту.
У актовій залі НАУ відбулося урочисте святкування цього важливого дня для справжніх володарів неба. Із вітальним словом першим виступив директор Навчально-наукового інституту аеронавігації Валерій Чепіженко. Він побажав студентам міцного здоров’я, успіхів, як у навчанні, так і в особистому житті, та щоб почесне звання авіадиспетчера вони пронесли через усе життя гордо.
Проректор із навчально-методичної роботи Тамара Іванова сердечно привітала присутніх та підкреслила значущість тернистого шляху  авіадиспетчера: «Ваша доля - це Національний авіаційний університет, це найкращий Інститут аеронавігації, який сьогодні є на теренах нашої держави, на терені Європи. Найбільш професійні талановиті викладачі працюють саме на вашому факультеті. Шановна молодь – ви перспективні і можете представляти той елітний клас професійних людей, яких так потребує наша держава. Цінуйте те, що вам дісталось. Гордого та впевненого поступу вам у майбутнє!»
Святковій атмосфері сприяли підготовані студентами співочі номери під чарівний супровід гітари. А відео-презентації про життя та діяльність студента-авіадиспетчера ще раз довели, що гумор – це запорука успішного навчання та роботи.
Почесний гість свята, представник управління персоналом «Украероруху» Валер’ян Гринник розповів про нинішнє становище із працевлаштування авіадиспетчерів та дав професійні поради, як краще опанувати цю непросту професію: «Всі ті, хто хоче стати авіадиспетчером – стає ним. Так, вам доведеться поборотися за це, але я вірю, що ви переможете! Наше підприємство робить все для того, щоб на роботу взяти кожного випускника вишу, який закінчує за цієї спеціальністю. Вірю, що ви всі будете представниками нашого гарного великого підприємства. І цього вам усім бажаю!»
Кращих із кращих студентів нагородили грамотами «За високі досягнення в практичній підготовці на диспетчерських тренажерах». А солодкі подарунки отримали творчий колектив, який організував свято та іменинник, командир 317 групи, зірка якого засяяла на небі 20 років тому в цей символічний день.
Від усього серця вітаємо з Днем авіадиспетчера! Завжди залишайтеся на висоті!