Заголовок: За цінним он-лайн досвідом до Швеції
Дата: 12/05/2017
URL: https://nau.edu.ua/ua/news/2017/5/za-tsinnim-on-layn-dosvidom-do-shvetsii.html
==================================================

Десять травневих днів старший викладач кафедри української мови та культури Навчально-наукового гуманітарного інституту Оксана Волш провела в університеті міста Мальме (Швеція), де пройшла стажування, яке було профінансоване шведським інститутом. Стажування стало наступним кроком міжнародного діалогу, започаткованого тематичною літньою школою зі сталого розвитку. Як ми пам’ятаємо, вона проводилася минулого року в університеті міста Мальме.
Провідна тема стажування - он-лайн освіта, місце стажування – факультет комунікаційних технологій для міжнародного розвитку, який практикує надання звання магістра своєї спеціальності через он-лайн освіту. Це дозволяє значній кількості студентів отримувати важливі знання та вчасно і якісно виконувати завдання, зокрема писати магістерські роботи.
Оксана Волш протягом навчального візиту ознайомилася з програмним забезпеченням, на базі якого проводиться онлайн-освіта. Вона також узяла участь в онлайн-лекції та роботі глобальної аудиторії. Програма передбачала також відвідування семінарів та лекцій викладачів факультету, а також зустріч з колегами з університетів міст Лунд та Лінчьопінг, які планують організувати цього року нову літню школу з трьох різноманітних модулів. Під час перебування в місті Мальме викладач українського університету дала інтерв’ю про НАУ та свій досвід стажування у Швеції для місцевого веб-сайту.
Отриманий у Швеції досвід стане у пригоді викладачам НАУ у практичній організації онлайн-освіти на нових платформах вже доступних в університеті.