Заголовок: Відбулась зустріч студентів факультету міжнародних відносин з Денисом Силантьєвим
Дата: 19/03/2021
URL: https://nau.edu.ua/ua/news/2021/3/vidbulas-zustrich-studentiv-fakultetu-mizhnarodnih-vidnosin-z-denisom-silantevim.html
==================================================

Олімпійський призер, науковець, Народний депутат України 8-го скликання, державний діяч Денис Силантьєв зустрівся зі студентами Факультету міжнародних відносин.
Денис Олегович розповів студентам про своє дитинство, спортивну кар'єру, участь в Олімпіаді, громадську діяльність і роботу депутата, поділився секретами успіху та своїми планами на майбутнє.
Саме спорту він завдячує своєму розвитку та успіхам. «Спорт дав мені ті риси характеру, які стали в нагоді в майбутньому. Спорт вчить як ставити мету і добиватися її. Я не був самим сильним і обдарованим, у 5 років я останнім з групи навчився плавати. Ніхто не міг тоді передбачити, що цей хлопець стане у майбутньому призером Олімпійських ігор, чемпіоном світу та Європи з плавання».
Силантьєв переконаний, що для того, щоб добитися успіху людина має подолати два моменти - страх і лінь. «Звичайно страшно коли потрібно виступати на змаганні або виступати перед аудиторією. Завжди боровся зі страхом, ось я на Олімпіаді, всі дивляться, потрібно ставати і робити, найбільше, що допомагало в такі моменти – це моє почуття відповідальності».
Він зазначив, що завдяки спорту навчився ставити цілі та добиватися їх, що також допомогло йому в громадській і політичній діяльності. «На Олімпіаді в Сіднеї я зайняв друге місце, мені не вистачило третини секунди для 1 місця. Але я віддав усього себе, я зробив все можливе. І це відчуття після змагань, я потім згадував, коли стикався з чиновниками і продовжував боротися за свою мету як громадський діяч. Громадська робота допомагає міняти ситуацію на краще, створювати інструменти для розв’язання проблем. Я декілька років працював над здійсненням мрії, боровся з бюрократизмом, переконував чиновників і як результат ми встановили рекорд України з наймасовішої руханки, участь в якій взяли близько 15 тисяч осіб».
Денис Силантьєв акцентував увагу студентів, що ніколи не потрібно здаватися та розповів про власний досвід. «Якщо щось не виходить, то не потрібно здаватися, просто вам потрібно більше часу, щоб розкрутитися і добитися результату. Не опускайте руки, не ставте на собі хрест. У 2004 я погано виступав, не було покращення в результатах, я вирішив завершити кар'єру. І моя дружина підтримала мене в цей момент, вона сказала, що я не можу завершити кар'єру на спаді, сказала продовжувати і не здаватися. Вона поставила мої інтереси вище своїх і допомогла повірити в себе. І дуже важливо, щоб біля вас теж були такі люди і ви маєте їх цінувати понад усе. Я поїхав до Києва, поміняв тренера, це допомогло і за півроку я домігся результатів, яких не міг добитися 4 роки».
Він також дав декілька порад і наголосив, що «ви ніколи не відчуєте як долати страх або лінь за книжками, вам доведеться з ними боротися і чим більше ви будете зустрічатися з проблемами та вирішувати їх, тим більше шансів стати успішним і досягти успіху». Також Денис Силантьєв закликав завжди прислухайтеся до порад батьків і викладачів, адже в них більше досвіду і вони можуть допомогти в досягненні цілей.
Наостанок гість факультету відповів на питання студентів та сфотографувався з ними на згадку.