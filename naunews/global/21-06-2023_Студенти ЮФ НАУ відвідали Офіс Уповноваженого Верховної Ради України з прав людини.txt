Заголовок: Студенти ЮФ НАУ відвідали Офіс Уповноваженого Верховної Ради України з прав людини
Дата: 21/06/2023
URL: https://nau.edu.ua/ua/news/2023/6/studenti-yuf-nau-vidvidali-ofis-upovnovazhenogo-verhovnoi-radi-ukraini-z-prav-lyudini.html
==================================================

15 червня 2023 року студенти першого курсу Юридичного факультету НАУ в супроводі завідувача кафедри теорії та історії держави і права Олени Макеєвої та доцента кафедри Вероніки Олещенко відвідали Офіс Уповноваженого Верховної Ради України з прав людини.
Даний захід організовано на виконання плану роботи Юридичного факультету НАУ та в рамках проведення фахової ознайомлювальної практики.
Керівник Секретаріату Уповноваженого Верховної Ради України з прав людини Роман Романюк розповів студентам про проблеми захисту прав і свобод громадян в Україні в умовах правового режиму воєнного стану та презентував присутнім щорічну доповідь Уповноваженого Дмитра Лубінця, яку було виголошено нещодавно у Верховній Раді України.
Директор Департаменту моніторингу соціальних та економічних прав Світлана Глущенко розкрила присутнім історію становлення інституції омбудсмана в Україні, особливості та напрямки діяльності Уповноваженого Верховної Ради України з прав людини, правовий статус Омбудсмана та сферу його компетенції, напрями діяльності цієї важливої інституції.
Заступник директора департаменту, начальник відділу права та охорони здоров’я, освіти та культури Олена Міцерук зосередила увагу присутніх на механізмах та особливостях реалізації права на освіту та культуру, навела приклади порушень прав людини у сфері освіти та культури в умовах правового режиму воєнного стану.
Наприкінці зустрічі представниками Офісу Уповноваженого Верховної Ради України з прав людини подарували присутнім інформаційні буклети щодо дотримання прав людини, а також матеріали щорічної доповіді, які поповнять фонд Навчально-методичної лабораторії супроводження освітнього процесу для використання здобувачами освіти під час наукової та навчальної роботи.
Екскурсії до органів державної влади сприяють підвищенню рівня правової свідомості та правової культури майбутніх юристів, які забезпечать в майбутньому реальне утвердження нової системи європейських цінностей, в основі яких - дотримання принципів демократії, верховенства права та поваги до прав людини.