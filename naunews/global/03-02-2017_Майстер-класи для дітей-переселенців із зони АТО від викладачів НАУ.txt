Заголовок: Майстер-класи для дітей-переселенців із зони АТО від викладачів НАУ
Дата: 03/02/2017
URL: https://nau.edu.ua/ua/news/2017/1/mayster-klasi-dlya-ditey-pereselentsiv-iz-zoni-ato-vid-vikladachiv-nau.html
==================================================

Мистецтво завжди відігравало в житті суспільства не лише декоративну, а й консолідуючу,  історично-узагальнюючу роль. Потрясіння, що спіткали Україну протягом останніх років, знаходять виявлення в мистецьких творах професійних та самодіяльних митців. Чимало робіт присвячені буремним подіям на Майдані Незалежності взимку 2013-2014 років, та воєнних дій на Донбасі. У той же час до мистецтва масово залучаються постраждалі та переселенці з зони бойових дій на сході України, оскільки арт-терапія нині є одним з найбільш дієвих способів психологічної реабілітації. Зокрема, найдієвіше боротьба зі стресом за допомогою мистецтва виступає під час реабілітації дітей-переселенців. Дитяча психіка та багата уява дають можливість проектувати своє бачення воєнних подій на малюнки, при цьому звільняючись від страшних емоцій завдяки візуальному втіленню страхів. Натомість позитивні, яскраві моменти життя посилюють надію на краще майбутнє, можливість повернення до улюблених домівок або віднайдення нового дому на вільних територіях.
Викладач кафедри Основ архітектури та дизайну НАУ Софія Тарасівна Триколенко долучилася до проекту всеукраїнського руху «Здорова Україна», який займається організацією майстер-класів для дітей-переселенців. За тематику було обрано «Україна очима дітей», і школярам запропонували зобразити свою Батьківщину – рідні міста і села, які вони були змушені залишити. Художниця звернула увагу на природню художню обдарованість деяких дітей, порадивши їм займатися рисунком й живописом більше часу. Деякі учні мають намір обрати своїми професіями архітектуру та дизайн, і мають до цього здібності. Організатори планують розвивати проект, надалі плануються інші майстер-класи.