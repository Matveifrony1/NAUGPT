Заголовок: На Факультеті архітектури, будівництва та дизайну НАУ презентовано колективну монографію
Дата: 08/04/2022
URL: https://nau.edu.ua/ua/news/2022/3/na-fakulteti-arhitekturi-budivnitstva-ta-dizaynu-nau-prezentovano-kolektivnu-monografiyu.html
==================================================

На початку квітня вийшла друком монографія «Проєктування та будівництво аеродромних комплексів» (340 с.), яка є творчим доробком науковців Факультету архітектури, будівництва та дизайну (ФАБД) Національного авіаційного університету та фахівців аеродромобудування. Колективна монографія вийшла під загальною редакцією декана факультету Віктора Карпова.
У науковій праці викладено теоретичні та практичні основи проєктування і будівництва аеродромних комплексів, а також науково-технічного супроводу цих робіт. Наводяться приклади розв’язання складних задач розвитку аеродромів міжнародних аеропортів Києва, Одеси, Вінниці.
Робота віддзеркалює методологічні підходи та основні положення першої редакції проєкту Державних будівельних норм (ДБН) «Будинки та споруди. Аеродроми». Останні розробляються на заміну СНиП 2.05.08-85 «Аэродромы» Національним авіаційним університетом на замовлення Міністерства розвитку громад та територій України впродовж 2021-2022 років.
Найближчим часом друковане видання буде передано до фондів Національної бібліотеки України імені В. І. Вернадського, Державної наукової архітектурно-будівельної бібліотеки імені В. Г. Заболотного, Науково-технічної бібліотеки НАУ.
Монографія орієнтована на викладачів та здобувачів вищої освіти і буде включена до переліків рекомендованої літератури робочих програм відповідних навчальних дисциплін спеціальностей 191 «Архітектура та містобудування», 192 «Будівництво та цивільна інженерія», 193 «Геодезія та землеустрій». Також вона буде корисною для фахівців з відновлення аеродромів, які зазнали ракетних та авіаударів під час військової операції на території України.