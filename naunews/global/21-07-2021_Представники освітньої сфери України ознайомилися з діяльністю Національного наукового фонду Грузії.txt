Заголовок: Представники освітньої сфери України ознайомилися з діяльністю Національного наукового фонду Грузії ім. Шота Руставелі
Дата: 21/07/2021
URL: https://nau.edu.ua/ua/news/2021/7/predstavniki-osvitnoi-sferi-ukraini-oznayomilisya-z-diyalnistyu-natsionalnogo-naukovogo-fondu-gruzii-im-shota-rustaveli.html
==================================================

Сьогодні, в ході робочого візиту до м. Тбілісі, Грузія, ректор НАУ Максим Луцький, як член делегації Міністерства освіти і науки України на чолі з Міністром Сергієм Шкарлетом, взяв участь у зустрічі з генеральним директором Національного наукового фонду Грузії ім. Шота Руставелі Джабою Самушією.
Серед іншого, Фонд ім. Шота Руставелі реалізує грантові заявки, цільові програми та проекти, бере участь у міжнародних наукових розробках, керує більш ніж 20 програмами, серед яких національні, міжнародні двосторонні і багатосторонні проекти (Black Sea Horizon, EaP PLUS), що фінансуються Рамочною програмою ЄС з досліджень та іновацій «Horizon 2020».
Джабо Самушія детально ознайомив присутніх з діяльністю та основними блоками роботи Фонду. Він підкреслив, що місія Фонду полягає у підтримці нового покоління грузинських вчених, сприянні інтеграції грузинських учених у міжнародний науковий простір, забезпеченні покращення якості та конкурентоспроможності інноваційних наукових досліджень.
Сергій Шкарлет, в свою чергу, розповів про кроки, які робить МОН України для популяризації науки та залучення молоді в науковий процес і зазначив важливість співпраці у науковій галузі України і Грузії. «Ми рухаємось в одному напрямі з Грузією, яка є сильним партнером», - зазначив Міністр. – «Щоб досягти високих результатів, маємо разом напрацювати спільний проект договору про науково-технічне співробітництво між державами».
Максим Луцький підкреслив важливість питання постійного обміну досвідом та участі у спільних навчальних і наукових проектах представників освітньої галузі обох країн.