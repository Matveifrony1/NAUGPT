Заголовок: Кафедра авіаційної психології представила Національний авіаційний університет на Міжнародному фестивалі «Відкритий космос»
Дата: 12/10/2016
URL: https://nau.edu.ua/ua/news/2016/10/kafedra-aviatsiynoi-psihologii-predstavila-natsionalniy-aviatsiyniy-universitet-na-mizhnarodnomu-festivali-vidkritiy-kosmos.html
==================================================

4 – 10 жовтня 2016 року в Україні проходив Міжнародний фестиваль «Відкритий космос», організатором якого виступив Музей космонавтики ім. С. П. Корольова м. Житомира. У фестивалі взяла участь кафедра авіаційної психології Навчально-наукового гуманітарного інституту. Завідувач кафедри Любов Помиткіна відвідала виставку 3D-панорам та старовинного астрономічного обладнання «Всесвіт у фокусі», представлену Головною астрономічною обсерваторією НАН України, виступила під час роботи круглого столу «Духовний код нації. Мистецькі візії Олеся Бердника», що відбувався в Житомирському державному університеті ім. Івана Франка, та на відкритті виставки «Зоряна Україна» в Музеї космонавтики ім. С. П. Корольова.
У виступах та обговореннях взяли участь провідні фахівці різних галузей науки і техніки, філософії й психології, наукової фантастики й художньої творчості. Зокрема, виступи Л. Помиткіної були спрямовані на зацікавлення молоді у вивченні сучасних підходів у психології щодо дослідження й розвитку психіки людини, до усвідомлення необхідності жити в гармонії з природою, з космосом, до розкриття безмежних можливостей кожного з нас.
У результаті проведених заходів учасники ознайомилися з сучасною інформацією про новітні дослідження космосу, довідалися про особливості інтелектуального, особистісного й духовного розвитку особистості, про необхідність розвитку відчуття приналежності не лише до власної країни, а й до Всесвіту загалом.