Заголовок: «Українська авіатранспортна Асоціація» звернулася до прем’єр-міністра Дениса Шмигаля і  просить не допустити ліквідації НАУ
Дата: 11/10/2023
URL: https://nau.edu.ua/ua/news/2023/10/ukrainska-aviatransportna-asotsiatsiya-zvernulasya-do-prem’er-ministra-denisa-shmigalya-i-prosit-ne-dopustiti-likvidatsii-nau.html
==================================================

Громадська спілка "Українська авіатранспортна Асоціація" звернулася до Прем’єр-міністра України Дениса Шмигаля щодо ініціативи Міністерства освіти і науки України про можливу реорганізацію та ліквідацію Національного авіаційного університету (НАУ).
Як йдеться у зверненні, «випускники НАУ складають основу кваліфікованих кадрів провідних авіаційних підприємств, як державних, так і іноземних, а підготовка авіаційного персоналу на базі університету є важливим елементом оновлення кадрів для галузі».
«Підготовка і перепідготовка авіаційного персоналу на базі НАУ є важливим інструментом забезпечення оновлення кадрів і ефективного резерву сертифікованих фахівців і керівного складу авіапідприємств — аеропортів, авіакомпаній, чисельних обслуговуючих фірм. Цей процес сертифікаційної підготовки набуває особливого значення в умовах відновлення діяльності авіаційної галузі України після завершення війни і відкриття авіаційного простору України для цивільної авіації»,- підкреслюють в Асоціації.
У своєму зверненні «Українська авіатранспортна Асоціація» висловлює занепокоєння з приводу ініціатив окремих чинних чиновників Міносвіти ліквідувати Національний авіаційний університет.
«Ми занепокоєні тим, що можлива реорганізація, зокрема, ліквідація НАУ призведе до втрати існуючих сертифікатів (в тому числі міжнародних) навчальної бази авіаційної галузі, спричинить втрату потенційних абітурієнтів з числа іноземних громадян та ускладнить підготовку фахівців для авіатранспортної галузі України в часи нагальної потреби в такій підготовці.
Налагоджена та ефективна система, яка протягом десятиліть працює на розвиток освітньої, авіаційної та оборонної галузей, може бути порушена, або зруйнована, несвоєчасною реорганізацією», - йдеться у зверненні.
Асоціація закликає Уряд України не допустити ліквідації НАУ.
«Просимо Вас, шановний Денисе Анатолійовичу, не допустити такої реорганізації та її негативних наслідків для інфраструктури України», - зазначається у листі.