Заголовок: Таємниці Київської фортеці
Дата: 05/12/2014
URL: https://nau.edu.ua/ua/news/2014/12/taemniczi-kiivskoi-forteczi.html
==================================================

28 листопада 2014 року студенти групи ПР-105 разом із наставником Вікторією Кір’ян відвідали унікальний музейний комплекс, створений на базі Госпітального укріплення Київської фортеці - Національний історико-архітектурний музей «Київська фортеця».
Багато його споруд тісно пов’язані з історією громадських визвольних рухів в Україні. Гарнізон фортеці брав активну участь в революційних подіях в м. Києві на початку минулого століття, зокрема у відомому повстанні 1907 року.
Студенти відвідали музей «Косий капонір», який спочатку використовувався для зберігання зброї і артилерійських запасів, а у 1863 році був пристосований під підземну політичну в’язницю, яка славилась своїм жорстоким режимом. Цікавою стала розповідь екскурсовода про умови життя і побуту в’язнів. Майбутні юристи змогли на власні очі побачити камери в’язнів, карцери, вартове приміщення, карету смертників, в якій в’язнів відправляли на страту.
Екскурсії студентів історичними місцями України сприяють вивченню пам’яток культури, збереженню та популяризації історико-культурних надбань, вихованню підростаючого покоління в дусі патріотизму та відданості Україні, шанобливому ставлення до її історії, сприянню її національному піднесенню і духовному розвитку.