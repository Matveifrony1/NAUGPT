Заголовок: День української писемності та мови: 10 фактів про нашу мову
Дата: 09/11/2017
URL: https://nau.edu.ua/ua/news/2017/11/den-ukrainskoi-pisemnosti-ta-movi-10-faktiv-pro-nashu-movu.html
==================================================

9 листопада відзначається День української писемності та мови. Започатковане це свято 1997 року (Указ Президента України №1241/97 «Про День української писемності та мови»). За традицією цього дня покладають квіти до пам'ятника Несторові-літописцю, відзначають найкращих популяризаторів українського слова, заохочують видавництва, які друкують літературу українською мовою, проводять Міжнародний конкурс знавців української мови імені Петра Яцика (щорічна кількість учасників – понад 5 млн із 20 країн світу). Охочі продемонструвати єдність з усіма, хто любить і шанує українське слово, пишуть 9 листопада радіодиктант національної єдності, організований Українським радіо.
З нагоди цього свята пропонуємо дізнатися або пригадати цікаві факти про нашу мову.
Українська мова – єдина державна мова в Україні. Статус офіційної або близької до офіційної вона має в багатьох державах світу: Молдові, Сербії, Румунії, Словаччині, Польщі та ін.
Історична довідка: державною українська мова була у
Великому князівстві Литовському (XIV-XVI ст.).
Українська мова – одна з наймилозвучніших мов світу. 1934 року в Парижі на лінгвістичному конгресі провідні фахівці визнали українську мову третьою з-поміж усіх мов (після французької та фарсі) за мелодійністю, лексичним і фразеологічним багатством, величезними словотвірними можливостями, синтаксичною гнучкістю. На аналогічному форумі мовознавців у Швейцарії, де головними критеріями оцінки були евфонічна система мови, її мелодійність і милозвучність, українську мову було названо другою після італійської.
Українська мова є однією з найпоширеніших мов у світі, за кількістю носіїв вона посідає, за різними даними, 26 або 32 місце у світі.
Найближчими до української мови за лексичними ознаками є білоруська (84%), польська (70%) та сербська (68%) мови. Російська мова на четвертому місці (62%). У фонетиці  і граматиці найбільше спільних рис – від 22 до 29 – українська мова має з білоруською, чеською, словацькою й польською мовами, з російською - 11.
Сучасна українська мова нараховує близько 256 тисяч слів.
На відміну від інших східнослов’янських мов, в українській мові є кличний відмінок.
Найбільш уживаною літерою в українській мові є літера п; на цю букву також починається найбільша кількість слів. Найменше слів з літерою ф.
Найбільше синонімів має слово «бити» - 45.
Українська мова багата на зменшувальні форми. Зменшувальну форму має навіть слово «вороги» – «вороженьки».
Найдовшим словом в українській мові є слово «дихлордифенілтрихлорметилметан» (назва хімікату, що використовується для боротьби зі шкідниками). У цьому слові є 30 літер.
Любімо і шануймо українську мову – одну із наймилозвучніших, найбагатших, найпоширеніших і найкращих мов у світі!