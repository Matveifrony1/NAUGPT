Заголовок: На ФЛСК НАУ  проведено підсумкове засідання вченої ради факультету
Дата: 26/12/2022
URL: https://nau.edu.ua/ua/news/2022/12/na-flsk-nau-provedeno-pidsumkove-zasidannya-vchenoi-radi-fakultetu.html
==================================================

15 грудня 2022 року відбулося завершальне засідання вченої ради факультету лінгвістики та соціальних комунікацій Національного авіаційного університету, на якому було обговорено особливості завершення першого семестру 2022-2023 н.р. та питання пов’язані з науковою та міжнародною діяльністю факультету.
На початку засідання декан факультету Наталія Ладогубець вручила Подяку ректора НАУ доценту кафедри соціології та політології Ірині Литовченко, доцентам кафедри англійської філології і перекладу Юлії Плетенецькій та Ользі Линвар, доцентам кафедри педагогіки та психології професійної освіти Наталії Демченко та Лесі Хоменко-Семеновій.
На засіданні вченої ради розглядалися питання щодо присвоєння вченого звання. Таємним голосуванням прийнято рішення про клопотання перед Вченою радою НАУ щодо присвоєння вченого звання доцента по кафедрі педагогіки та психології професійної освіти кандидату психологічних наук Ірині Грузинській, кандидату педагогічних наук Наталії Демченко та кандидату психологічних наук Наталії Проскурці.
Ключовим питанням засідання був звіт заступника декана з наукової та міжнародної діяльності Анжеліки Кокарєвої з наукової та міжнародної діяльності факультету. У своєму звіті Анжеліка Миколаївна провела глибокий аналіз наукової та міжнародної діяльності факультету за 2022 рік, окреслила головні здобутки кафедр та факультету в цілому, вказала на моменти, що потребують більшої уваги, та надала детальну інформацію щодо стану студентської науки на факультеті.
На підставі представлених результатів за відмінні показники наукової та міжнародної діяльності грамотами від декана факультету було нагороджено такі кафедри:
І місце – колектив кафедри іноземних мов і перекладу (завідувач – доктор педагогічних наук, професор Олена Ковтун);
ІІ місце – колектив кафедри педагогіки та психології професійної освіти (завідувач – доктор педагогічних наук, професор Ельвіра Лузік);
ІІІ місце – колективи кафедр української мови та культури (завідувач – кандидат філологічних наук, доцент Світлана Литвинська) та авіаційної психології (завідувач – доктор психологічних наук, професор Любов Помиткіна).
Додатково було відзначено роботу усіх кафедр Факультету в окремих номінаціях.
Наприкінці засідання Наталія Ладогубець висловила щиру вдячність усім працівникам за професіоналізм та роботу у надскладних умовах сьогодення, привітала з прийдешніми святами та побажала натхнення, нових можливостей, невичерпної енергії, оптимізму і вагомих здобутків у реалізації планів у 2023 році.