Заголовок: Як отримати рейтингові сертифікати ЗНО…
Дата: 13/06/2018
URL: https://nau.edu.ua/ua/news/1/6/yak-otrimati-reytingovi-sertifikati-zno….html
==================================================

Кінець травня 2018 року був напруженим для слухачів підготовчого відділення громадян України Навчально-наукового інституту неперервної освіти Національного авіаційного університету. Адже 287 слухачів із мм. Києва, Борисполя, Лубен, Канева та Козятина складали випускні іспити за результатами навчання із таких навчальних дисциплін: «Українська мова та література», «Математика», «Фізика», «Англійська мова», «Історія України», що є базовими під час складання загальнонаціонального незалежного оцінювання, а також із таких професійно зорієнтованих дисциплін, як «Рисунок і композиція», що готують абітурієнтів до складання творчих конкурсів на спеціальності «Дизайн» і «Архітектура та містобудування».
Високий і достатній рівень знань продемонстрували 84% слухачів з української мови та літератури, 81% ‑ з математики, 86% ‑ з фізики, 79% ‑ з англійської мови, 80% ‑ з історії України. Це засвідчує високий рівень їхньої готовності до складання державної підсумкової атестації у школі та загальнонаціонального ЗНО, а отже і вступу до закладів вищої освіти.
Адже вступу слухачам до НАУ сприятимуть і додаткові 10 балів до загального рейтингу вступника відповідно до Правил прийому.
У контексті професійної орієнтації та здійснення правильного професійного вибору серед слухачів було проведено соціологічне опитування, яке засвідчило, що 92% з них бажають стати студентами НАУ.
Колектив викладачів кафедри базових і спеціальних дисциплін ННІНО протягом восьми місяців забезпечував якісне викладання навчальних дисциплін за програмами та тестовими технологіями УЦОЯО з повним курсом – 218 годин.
Саме навчання на підготовчих курсах у зручні терміни та форми (вечірня, щосуботня, заочна, дистанційна), в невеликих групах сприяло не тільки якісній підготовці слухачів до загальнодержавного ЗНО, а й допомогло їм обрати заклад вищої освіти для подальшого навчання. Правильна орієнтація у розмаїтті сучасних спеціальностей сприятиме одержанню ними високих балів у вступних сертифікатах. У процесі навчання слухачі мали можливості усунути прогалини в знаннях, удосконалити вміння і успішно засвоїти програму ЗНО та оволодіти тестовими технологіями.
Дирекція ННІНО та викладацький склад кафедри базових і спеціальних дисциплін вітають випускників підготовчого відділення громадян України із успішним завершенням навчання! Переконані, що здобуті знання стануть запорукою успішного складання ЗНО та вступу в омріяний заклад вищої освіти.
Сподіваємося, що незабаром будемо вітати наших випускників як студентів Національного авіаційного університету. Зичимо їм наснаги, витривалості, терпіння та максимально продемонструвати знання та вміння під час складання ЗНО!