Заголовок: Постіндустріальна освіта: самовираження проти уніфікації»
Дата: 29/09/2017
URL: https://nau.edu.ua/ua/news/2017/9/postindustrialna-osvita-samovirazhennya-proti-unifikatsii.html
==================================================

28 вересня, у переддень професійного свята працівників освіти у Центрі організаційного
розвитку та лідерства НАУ відбувся інтерактивний семінар на тему: «Постіндустріальна
освіта: самовираження проти уніфікації». Захід для викладачів та студентів НАУ
провела міжнародна освітня дослідниця, співавтор моделі постіндустріального
навчання, співзасновник і консультант консалтингової компанії Collaboritsi,
асоційований дослідник Лабораторії Освітньої Інформатики Інституту Технологій
Університету Онтаріо (Канада), керівник проекту Transformative Online Learning
for Ukraine к.е.н. Олена Феліксівна Михайленко-Блейон.
Відверта інтелектуальна розмова точилася навколо  визначення особливостей
постіндустріальної освіти, обміркування того, наскільки учасники освітнього
процесу у вітчизняних ВНЗ готові до її викликів.
Пані Олена поділилася досвідом Університету Онтаріо з впровадження
моделі постіндустріальної цифрової освіти. Учасники семінару активно долучилися
до дискусії наскільки вірогідною буде ефективність та життєздатність такої моделі
в українських реаліях. Учасники погодилися із значущістю створення у вітчизняних
ВНЗ офіційного сайту, де студенти за різними критеріями зобов’язуватимуться
оцінити професійну компетентність своїх викладачів.
Викладачі та студенти НАУ обміркували проблеми вітчизняної вищої школи,
що заважають розвитку інноваційного потенціалу українських університетів.
Студенти поділилися своїм баченням освіти майбутнього, у якій дистанція
«влади» між викладачем і студентом буде мінімальною, заняття у ВНЗ будуть
більш творчого і інтерактивного формату, що додатково мотивуватиме молодь
пізнавати нове через наукову творчість та дослідження. Викладачі розповіли
історії з власного професійного досвіду, ілюструючи ними багатовекторність
проблем «традицій» забюрократизованості освітнього процесу, що часто
ставлять викладача у вузькі формальні рамки програми. Вони наголосили, що
більшість програм не відповідають сучасним тенденціям розвитку науки,
інновацій, ринку, соціуму, а стереотипність мислення, що характерна для
деяких науково-педагогічних працівників, таку невідповідність може лише посилювати.
Пані Олена підкреслила важливість мінімального структурування
навчального процесу, потреби забезпечення більшого самовираження та
свободи студентів, інноваційної ініціативи викладачів. Тоді у студентів на
заняттях «горітимуть очі», а ВНЗ конкуруватимуть через корисність освіти,
що позитивно позначиться на її якості. На її думку, успішні зміни в освіті
можливі саме «знизу».
Активність учасників семінару засвідчила не лише актуальність
проблематики викликів освіти майбутнього, а й затребуваність проведення
динамічних інтелектуальних заходів гнучкого smart-формату, які об’єднуватимуть
для спільних дискусій викладачів і студентів НАУ.