Заголовок: Обговорення шляхів реформування університету з ННІАН
Дата: 20/10/2016
URL: https://nau.edu.ua/ua/news/2016/10/obgovorennya-shlyahiv-reformuvannya-universitetu-z-nnian.html
==================================================

19 жовтня 2016 року відбулася зустріч колективу ННІАН із в. о. ректора Володимиром Ісаєнком. Вона розпочалася з короткої презентації здобутків інституту його директором, головою вченої ради – Валерієм Чепіженком. Слід відзначити, що цей інститут готує фахівців, у яких цивільна авіація має гостру потребу. А нещодавно завдяки плідній роботі колективу ННІАН університет підписав угоду з іспанськими колегами про створення ТОВ «АВІОНІНАУ». Це дозволило НАУ заявити про себе на міжнародному рівні, привертаючи увагу майбутніх інвесторів.
Учасники зустрічі висловили свої пропозиції щодо реформування діяльності вищого навчального закладу, запропонувавши власні здобутки для підвищення ефективності діяльності: впровадження електронного документообігу для зменшення бюрократичної складової, зміни формату робочих та навчальних програм на нові коротші, але змістовніші, проведення рейтингу оцінювання серед навчального персоналу. Рівень забезпечення інституту комп’ютерною технікою та науковим обладнанням мало відповідає сучасним вимогам щодо підготовки відповідних фахівців, тому викладачі змушені докладати значних зусиль, щоб, усе-таки, якось цим вимогам відповідати. Було порушене питання зниження рівня оплати роботи викладачів, залучених до англомовного проекту.
«Існуючий бюджет «виживання» від Міністерства освіти України дозволяє забезпечити лише першочергові потреби університету. Ми самі маємо заробляти, беручи активну участь в міжнародних проектах, грантах, збільшуючи в університеті частку іноземних студентів»
- відзначив Володимир Ісаєнко.
П’ятимільйонний тендер із закупівлі вкрай необхідних НАУ комп’ютерів був двічі провалений через зовнішні чинники. Також Володимир Ісаєнко відзначив, що через низьку ефективність роботи відділів НАУ, відповідальних за закупівлі, вже проводяться кадрові зміни в керівництві університету.
Проректор з навчальної та методичної роботи Тамара Іванова, відповідаючи на запитання стосовно спрощення документообігу, пояснила існуючі законодавчі обмеження, що не дозволяють цілком перейти на електронний рівень. Вона зазначила, що виконання нормативів щодо навантаження викладачів є обов’язковим, і НАУ, згідно з рішенням Вченої ради, взяв курс на поступовий перехід на роботу за цими показниками.
Підсумовуючи результати зустрічі, Володимир Ісаєнко наголосив, що колектив ННІАН має величезний потенціал. Така щира атмосфера та конструктивність сприяють реформуванню університету, тому зустрічі треба проводити якомога частіше!