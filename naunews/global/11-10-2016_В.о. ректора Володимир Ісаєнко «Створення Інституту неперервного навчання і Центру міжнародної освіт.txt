Заголовок: В.о. ректора Володимир Ісаєнко: «Створення Інституту неперервного навчання і Центру міжнародної освіти стане кроком для виходу університету на вищий рівень»
Дата: 11/10/2016
URL: https://nau.edu.ua/ua/news/2016/10/vo-rektora-volodimir-isaenko-stvorennya-institutu-neperervnogo-navchannya-i-czentru-mizhnarodnoi-osviti-stane-krokom-dlya-vihodu-universitetu-na-vishchiy-riven.html
==================================================

10 жовтня в. о. ректора Володимир Ісаєнко разом із проректорами Володимиром Шульгою, Тамарою Івановою, Олександром Авдєєвим, Валентином Войцехівським та головою вченої ради НАУ Валерієм Чепіженком зустрілися з трудовими колективами факультету по роботі з іноземними студентами (ФРІС), Інституту доуніверситетської підготовки (ІДП), Навчально-наукового інституту заочного і дистанційного навчання (ННІЗДН) та Навчально-наукового інституту післядипломного навчання (ННІПН) стосовно змін у структурі університету згідно з законом України «Про вищу освіту», а саме – питання об’єднання інститутів чи збереження їх як автономних підрозділів.
Ще на початку зустрічі очільник НАУ наголосив на потребі вжити невідкладних заходів для приведення Статуту університету у відповідність до Закону України «Про вищу освіту».
«Яка мета сьогоднішнього зібрання? Приведення роботи університету до вимог Закону України «Про вищу освіту». Реформування стане кроком для виходу НАУ на вищий рівень та  створить передумови для нарощування потенціалу»,
– зауважив Володимир Ісаєнко.
Наявний стан речей вимагає створити таку форму життєдіяльності університету, яка, з одного боку, відповідатиме законодавству, а з іншого, збереже робочі місця. Тож важливо, щоб у процесі реформування підрозділів брав участь трудовий колектив. Конструктивний       діалог – найкращий варіант для вирішення нагальних питань, підкреслив Володимир Ісаєнко, тому кожен має змогу внести свої пропозиції стосовно налагодження структур інститутів.
У ході зустрічі представники ФРІС, ІДП, ННІПН та ННІЗДН презентували свої підрозділи та висловили думки трудового колективу стосовно поточної ситуації.
Директор ІДП Наталія Муранова висловила думку свого колективу та підтримала ідею щодо об’єднання з іншими інститутами. Заступник директора ННІПН Микола Шинкарчук також виступив за оптимізацію навчального процесу в університеті, але запропонував розпочати реформування після виборів ректора. У ході жвавої дискусії ННІЗДН також підтримали рішення щодо об’єднання структурних підрозділів.
Наступною з презентацією виступила декан ФРІС Ольга Шевченко з пропозицією залишити факультет як окремий підрозділ.  Вона відзначила важливий вклад факультету в наповнення бюджету НАУ. Крім того, 40% слухачів підготовчого факультету стають студентами НАУ. Вислухавши доповідь, Володимир Ісаєнко погодився, що ФРІС має функціонувати як відокремлений підрозділ:
«Наша пропозиція: для уникнення адміністративних проблем, ФРІС ми трансформуємо в Центр міжнародної освіти. Але оптимізуємо роботу, аби підняти її на новий рівень та вийти на ринок освіти як конкурентоспроможним міжнародним гравцем».
Крім того, в. о. ректора підкреслив, що варто впровадити маркетингову складову, аби підвищити зацікавленість у продовженні навчання в Національному авіаційному університеті після підготовчого відділення Центру міжнародної освіти.
На обговорення також виносилося питання «підтягування» кафедр до норм Закону України «Про вищу освіту» замість їхнього об’єднання. Володимир Ісаєнко дав ґрунтовне роз’яснення неможливості такого розвитку подій на сьогодні:
«Це питання не одного року. За 2 місяці ми не зможемо «підігнати» кафедри. Проте потім ми зможемо розвивати потенціал і виокремити інститути в автономні одиниці, згідно із законодавством. Адже питання стоїть не у ліквідації кафедр. Ми шукаємо інноваційну складову, яка допоможе університету розвиватися, а не «падати».
У процесі обговорення було розглянуто оптимальні варіанти приведення вище перерахованих інститутів до вимог Закону України «Про вищу освіту», серед яких – об’єднання ІДП, ННІЗДН та ННІПН в один підрозділ із назвою Інститут неперервного навчання та трансформування  ФРІС у Центр міжнародної освіти.
Підсумував результати зустрічі голова вченої ради Валерій Чепіженко: «З одного боку, треба привести в норму структуру НАУ, а з іншого – зберегти робочі місця. Але без прозорого діалогу ми не прийматимемо рішень.  Зараз ми слухаємо ваші пропозиції і, враховуючи їх, приймемо рішення. Є закон, який ми зобов’язані дотримуватися».