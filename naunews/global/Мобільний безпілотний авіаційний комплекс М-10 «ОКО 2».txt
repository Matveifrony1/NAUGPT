Заголовок:Мобільний безпілотний авіаційний комплекс М-10 «ОКО 2»

Дата: ----------
URL: https://nau.edu.ua/ua/menu/science/naukova-robota/naukovi-rozrobki/mobilniy-bezpilotniy-aviatsiyniy-kompleks-m-10-oko-2.html
==================================================
Мобільний безпілотний авіаційний комплекс М-10 «ОКО 2»


 

Призначення та сфера застосування

Мобільний безпілотний авіаційний комплекс М-10 «Око 2» призначений для виконання наступних завдань: дистанційного спостереження з повітря за об’єктами (окремі споруди, дороги, мости, транспортні засоби, нафто- та газопроводи, ЛЕП та інші); проведення моніторингу з повітря наземної обстановки під час надзвичайних ситуацій (пожежі, землетруси, повені, техногенні аварії); проведення пошуково-рятувальних робіт; передачі даних телеметрії та відео в режимі «он-лайн». Потенційними користувачами безпілотного авіаційного комплексу є цивільні авіакомпанії, силові та спеціальні структури України.

 

Основні технічні характеристики

БПС М-10 «Око 2» представляє собою одномоторний вільнонесучий середньоплан з «V»-подібним хвостовим оперенням. Планер виготовлений із скло- та вуглепластику, окремі навантажені елементи конструкції виконані із алюмінієвих високоміцних сплавів. Основні технічні характеристики М-10 «Око 2»: максимальна злітна вага – до 4,95 кг; маса цільового навантаження – до 0,8 кг; тривалість польоту - до 120 хв.; довжина маршруту – до 150 км; максимальна швидкість польоту - 150 км/год.; максимальна висота польоту – до 2000 м; дальність передачі відео в режимі он-лайн – 22 км; канали передачі даних цифрові, захищені; тип системи керування - напівавтоматична/автоматична.

 

Основні переваги

Здатність до безаеродромного базування дозволяє експлуатувати М-10 «Око 2» практично в  будь-яких умовах розташування. Завдяки особливостям конструкції та малим розмірам БПС М-10 «Око 2» має малу оптичну, акустичну та радіолокаційну помітність. Значне навантаження на одиницю площі крила дозволяє тримати верхнє експлуатаційне значення складової вітру аж до 22 м/с. Світовими аналогами даного БПС є: Draganfly Tango; Micropilot CropCam (Канада); EMT Aladin (Німеччина); Aeronautics Orbiter, IAI Bird Eye 400 (Ізраїль) та інші. Зразки БПС М-10 «Око 2» були поставлені силовим структурам України в зону АТО в 2015-2016 рр.

 

                       Стан захисту інтелектуальної власності

Отримано 4 патенти України.

 

Затребуваність на ринку

Ринок на БПС світовий: потреба на них формується країнами у зв’язку з поступовим переходом експлуатантів з пілотованих ПС на безпілотні. Український ринок має ємність для М-10 в межах 100-150 комплексів, частина яких може бути спожита цивільними авіакомпаніями, а частина спеціальними службами. Світовий ринок може мати ємність 700-1000 комплексів.

 

Стан готовності розробки

Завершення попередніх та визначальних відомчих випробувань дослідного зразка.

 

 

 


