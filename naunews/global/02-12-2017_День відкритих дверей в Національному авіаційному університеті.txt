Заголовок: День відкритих дверей в Національному авіаційному університеті
Дата: 02/12/2017
URL: https://nau.edu.ua/ua/news/2017/12/den-vidkritih-dverey-v-natsionalnomu-aviatsiynomu-universiteti.html
==================================================

2 грудня 2017 року у приміщенні Приймальної комісії Національного авіаційного університету відбувся День відкритих дверей. У ньому взяли участь усі навчальні підрозділи, що входять до структури ВНЗ.
Приміщення Приймальної комісії НАУ було заповнене молоддю та їхніми батьками ще до початку офіційного відкриття. Лише за перші півтори години роботи захід відвідала приблизно тисяча осіб. Ті, хто не зміг бути присутнім у приймальній комісії в цей день, мали можливість спостерігати за процесом онлайн і навіть отримати онлайн-консультацію у фахівців ПК НАУ.
Традиційно, до урочистого відкриття долучилася адміністрація університету. Проректор з навчальної та виховної роботи Тамара Іванова привітала усіх присутніх і оцінила готовність до зустрічі потенційних студентів. Вона розповіла про високу конкуренцію на ринку надання освітніх послуг. Та університет на сьогодні готовий диверсифікувати наявні навчальні програми і адаптувати їх до мінливого ринку. Більш того, деякі програми є абсолютно унікальними і не мать аналогів у жодному ВНЗ України.  Проректор запевнила, що на НАУ чекає успіх. Запорукою цього є якісний професорсько-викладацький склад, гідна матеріально-технічна база та потужні наукові школи, що у комплексі гарантують  надання якісних освітніх послуг. Адже сама знання є найціннішим ресурсом третього тисячоліття.
У рамках заходу для більш повного інформування була проведена виставка-презентація навчально-наукових інститутів. Учні випускних класів із Києва та регіонів України мали змогу із перших уст отримати детальну інформацію про спеціальності та умови вступу, освітню, наукову та міжнародну діяльність університету, студентське життя, а також поставити запитання, що їх цікавили.
Згідно із бліц-опитуванням, проведеним співробітниками Інформаційно-аналітичного відділу, більшість абітурієнтів прийшла на День відкритих дверей цілеспрямовано. Це або випускники коледжів НАУ, або ті, у кого тут навчалися друзі чи члени родини; левову частку випускників привабив високий рейтинг та відоме ім’я університету. Напрямки-лідери, за якими бажає навчатися молодь, – авіаційні спеціальності, зокрема, пілоти, безпілотна авіація, кібербезпека та інформаційні технології і геодезія.
Формат роботи Дня відкритих дверей дає гарну можливість ознайомились із навчальними потужностями університету і отримали вичерпні відповіді на запитання стосовно напрямів підготовки та особливостей навчання і дозвілля. А можливість поспілкуватися зі студентами та навіть взяти участь у деяких показових експериментах, наприклад, у хімічному шоу кафедри хімії та хімічних  технологій, робить комунікацію ефективнішою і працює на залучення абітурієнтів до стін НАУ.