Заголовок: Вшанування героїв Збройних Сил України
Дата: 06/12/2018
URL: https://nau.edu.ua/ua/news/1/12/vshanuvannya-geroiv-zbroynih-sil-ukraini.html
==================================================

Напередодні річниці Збройних Сил України на Солом’янській площі столиці народний депутат України Дмитро Андрієвський, очільник Солом'янської РДА Ігор Довбань, ректор Національного авіаційного університету Володимир Ісаєнко, ректор Академії внутрішніх справ Володимир Чернєй, викладачі та студенти НАУ  поклали квіти до пам'ятника та вшанували хвилиною мовчання тих, хто віддав своє життя в ім'я України.
Серед тих, кого згадували бойові побратими і Юрій Литвинський, який, будучи вже у відставці, у травні 2014 року добровольцем вступив до лав 2-го батальйону спеціального призначення «Донбас» Північного оперативно-територіального об‘єднання Національної гвардії України (військова частина 3027). У серпні того ж року підполковник Литвинський очолив операцію по розмінуванню мосту в районі Іловайська, під час якої загинув, зберігши життя побратимам.
Віддаючи шану воїнам, Володимир Ісаєнко, зауважив, що ніколи не будуть забуті ті, хто віддав своє життя за незалежність. Ректор НАУ звернувся до курсантів Кафедри військової підготовки, присутніх на заході, зазначивши, що саме вони розбудовуватимуть нашу країни та боронитимуть її від ворогів.
У свою чергу, народний депутат України Дмитро Андрієвський у своєму виступі процитував слова видатного американського політика Франкліна Рузвельта: «Треба завжди бути готовим віддати своє життя за Батьківщину, але не менш важливим є готовність прожити життя заради Батьківщини».
Голова Солом'янської районної в м. Києві державної адміністрації Ігор Довбань зазначив: «Ми завжди пам’ятатимемо тих, хто віддав своє життя за мир, демократію і свободу українського народу. Герої не вмирають! Слава Україні!»