Заголовок: Діяльність та перспективи Інституту ІКАО
Дата: 29/05/2019
URL: https://nau.edu.ua/ua/news/2019/5/diyalnist-ta-perspektivi-institutu-ikao.html
==================================================

На сьогоднішньому засіданні Вченої Ради НАУ з доповіддю про діяльність та перспективи розвитку Інституту ІКАО виступила Директор Інституту Галина Суслова.
У виступі презентовано види діяльності Інституту ІКАО: впровадження методології Міжнародної організації цивільної авіації (ІКАО); розробка курсів; розробка та оновлення навчальних програм; проведення національних та міжнародних курсів, зокрема, в мережі регіональних центрів ІКАО; підготовка спеціалістів для забезпечення безпеки об’єктів критичної інфраструктури; співпраця з міжнародними авіаційними організаціями.
«Завдяки ініціативі Інституту ІКАО НАУ навчальні заклади включено у стратегічні елементи безпеки авіації», – зазначила директор Інституту. Таким чином можна говорити про трьохстороннє співробітництво: Міжнародна організація цивільної авіації – Навчальні заклади – Авіаційна індустрія.
Галина Суслова наголосила, що з 2003 року близько 19 тисяч працівників авіаційних адміністрацій, авіаційних підприємств, аероклубів і авіаційних навчальних закладів з України та 77 країн світу пройшли підготовку та перепідготовку в навчальних центрах Інституту ІКАО. Стратегія підготовки авіаційних фахівців включає в себе стратегічний план росту компетентності та вироблення ризикоорієнтованого мислення.
Вона закцентувала увагу на творчому потенціалі університету, який допомагає впроваджувати стратегії Міжнародної організації цивільної авіації при підготовці авіаційного персоналу і співпрацювати з ІКАО в багатьох напрямках. Директор Інституту ІКАО закликала науково-педагогічний колектив університету долучатися до співпраці з Інститутом, проходити підготовку і сертифікацію інструкторів ІКАО.
Галина Суслова підкреслила важливість ефективного навчання, що відображається в засвоєнні програмних матеріалів, відповідності навчальної програми  нормативно-правовій базі, підвищенні рівня культури безпеки та вдосконаленні організаційної структури (бюрократична, патологічна, генеративна).