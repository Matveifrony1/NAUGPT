Заголовок: Погоджено перспективні напрямки співпраці Юридичного факультету з юридичною фірмою «Robinson Patman»
Дата: 23/03/2021
URL: https://nau.edu.ua/ua/news/2021/3/pogodzheno-perspektivni-napryamki-spivpratsi-yuridichnogo-fakultetu-z-yuridichnoyu-firmoyu-robinson-patman.html
==================================================

В рамках Меморандуму про співробітництво щодо практичної підготовки юристів в Національному авіаційному університеті відбулася зустріч декана Юридичного факультету Ірини Сопілко та керівника юридичної фірми «Robinson Patman» Дмитра Відсоти.
У ході зустрічі розглянуто питання підготовки фахівців у сфері юриспруденції з урахуванням вимог потенційних роботодавців, сучасних потреб підприємств та пріоритетів подальшого розвитку юридичного бізнесу. Окрім цього, сторони обговорили умови роботи щодо сприяння підвищенню рівня професійної компетентності майбутніх випускників з метою реалізації їх можливостей для успішного працевлаштування та забезпечення попиту на ринку праці.
Серед основних перспективних напрямків співпраці Юридичного факультету з юридичною фірмою «Robinson Patman» обумовлено проходження виробничої практики студентами-юристами на базі фірми, міжнародних юридичних компаній, проведення циклу лекційних та практичних занять представниками стейкхолдера у межах академічної програми Факультету, зокрема викладання для студентів бакалаврату та магістратури курсів з міжнародного, антимонопольного та конкуренційного права, організацію спільних науково-практичних заходів як невід’ємних складових інноваційних практик у вищій школі.
Позитивними результатами співробітництва, безперечно, стануть розвиток дуальної освіти як форми мінімізації та подолання розриву між теорією і практикою, навчанням і виробництвом, а також впровадження новітніх підходів до вивчення суміжних начальних дисциплін з можливістю їх одночасного опанування на виробництві, що, в свою чергу, сприятиме якісній підготовці здобувачів вищої освіти.