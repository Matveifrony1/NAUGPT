Заголовок: Всеукраїнська конференція «Аеро-2019. Повітряне і космічне право»
Дата: 25/11/2019
URL: https://nau.edu.ua/ua/news/2019/11/vseukrainska-konferentsiya-aero-2019-povitryane-i-kosmichne-pravo.html
==================================================

Юридичним факультетом проведено Всеукраїнську конференцію молодих учених і студентів «Аеро-2019. Повітряне і космічне право». У конференції взяли участь 253 учасники  з 15 регіонів України, 28 закладів вищої освіти та 14 установ і організацій, діяльність яких пов’язана з авіакосмічною галуззю.
Ректор Володимир Ісаєнко, відкриваючи пленарне засідання, зазначив, що «з кожним роком все більше учасників долучається до роботи конференції, підтверджуючи актуальність  питань, які вирішують юристи, працюючи над удосконаленням  законодавства в авіаційній та космічній галузі».
Проректор з наукової роботи  Володимир Харченко висловив сподівання, що майбутні фахівці зможуть вирішувати складні завдання, пов’язані із космічним правом, а також  швидко реагувати на всі правові виклики сучасного світу.
Декан Юридичного факультету Ірина Сопілко  відзначила, що рекомендації учасників конференції впроваджуватимуться у навчальний процес, використовуватимуться для наукової розробки проблем повітряного та космічного права, а також удосконалення національного законодавства в контексті адаптації до норм і вимог міжнародних стандартів.
З доповідями на конференції виступили директор Інституту ІКАО Галина Суслова, Генеральний  директор авіакомпанії SkyUp Airlines Євгеній Хайнацький, старший юрисконсульт авіакомпанії SkyUp Airlines Наталія Гостищєва, начальник відділення контролю другої лінії відділу прикордонної служби «Бориспіль-1» ОКПП «Київ» Наталія Дрюк. Також долучились до обговорення заступник директора з виробництва Українського авіаційного метрологічного центру Олена Косовець, заступник Голови правління з питань захисту інформації Науково-дослідного інституту електромеханічних приладів Олександр Провозін, голова  Об'єднання незалежних профспілок авіапрацівників Веніамін Тимошенко, начальник відділу аудитів та забезпечення відповідності стандартам Державного авіаційного підприємства України Олександр Шулик та інші.
Проведення щорічної конференції підтверджує важливість публічно-правового механізму реалізації державної політики в сфері авіації, захисту прав громадян у транспортній сфері, пріоритетність  розвитку транспортної, авіакосмічної та екологічної галузей права.