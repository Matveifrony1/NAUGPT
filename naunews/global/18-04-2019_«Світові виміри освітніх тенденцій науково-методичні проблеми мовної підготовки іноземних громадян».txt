Заголовок: «Світові виміри освітніх тенденцій: науково-методичні проблеми мовної підготовки іноземних громадян»
Дата: 18/04/2019
URL: https://nau.edu.ua/ua/news/2019/4/svitovi-vimiri-osvitnih-tendentsiy-naukovo-metodichni-problemi-movnoi-pidgotovki-inozemnih-gromadyan.html
==================================================

Інститут міжнародного співробітництва і освіти НАУ провів XII Міжнародну науково-практичну конференцію «Світові виміри освітніх тенденцій: науково-методичні проблеми мовної підготовки іноземних громадян». Захід приурочено 70-річчю підготовки іноземних громадян у Національному авіаційному університеті.
Ректор Володимир Ісаєнко привітав учасників конференції та окреслив перспективи міжнародної освіти в НАУ. «З 1949 року історія нашого університету нерозривно пов’язана з підготовкою іноземних громадян. За цей час підготовлено 7,5 тисяч фахівців з 141 країни світу, а 350 випускників-іноземців захистили дисертації. В планах університету – подальше розширення напрямків міжнародної освіти, зокрема базова підготовка студентів англійською мовою».
У роботі конференції взяли участь:  проректор з міжнародного співробітництва  і освіти Олександр Запорожець; директор Інституту міжнародного співробітництва і освіти (ІМСО) В’ячеслав Тимохін; директор Інституту ІКАО, декан підготовчого факультету іноземних громадян у 1980–1983 роках Галина Суслова; декан факультету по роботі з іноземними громадянами у 1979–1985 роках Володимир Іванов; Михайло Жданович та Ельдар Махмудов, які протягом багатьох років були заступниками декана факультету по роботі з іноземними громадянами. Модератор заходу - заступник директора ІМСО Дмитро Бугайко.
Учасників конференції привітали: перший секретар Посольства Республіки Узбекистан  в Україні Баходір Ібрагімов; президент Африканської Ради в Україні Ісса Садіо Діалло; президент Латиноамериканської Асоціації Ескобар Бісмарк Хавіер; президент Українсько-Арабської ділової ради Шейх Імад Абу Алруб; третій секретар Посольства Республіки Киргізії в Україні Канібеков Ермек Канібекович, професор інституту Роберта Шмідта Вісмарського університету (Німеччина) Шульце Дагмар.
За високий рівень професійної майстерності та вагомий особистий внесок у розвиток міжнародної освіти Медаллю  та Грамотою Національного авіаційного університету нагороджено співробітників та ветеранів університету.
Подальша робота учасників конференції відбулась в  чотирьох секціях: «Новітні стратегії технології мовної підготовки іноземних студентів»; «Соціокультурні, етнокультурні та психологічні чинники в навчанні іноземної мови»; «Гуманітарний вектор: текст у функціонально-когнітивному і комунікативно-прагматичному аспектах»; «Структурні одиниці наукового стилю в комунікативно-прагматичному аспекті».