Заголовок: Підписано угоду про створення китайсько-українського інституту аерокосмічних технологій
Дата: 22/11/2017
URL: https://nau.edu.ua/ua/news/2017/11/pidpisano-ugodu-pro-stvorennya-kitaysko-ukrainskogo-institutu-aerokosmichnih-tehnologiy.html
==================================================

21 листопада 2017 року в Національному авіаційному університеті підписано Угоду про співпрацю між НАУ та Місцевим органом влади провінції Чжецзян (місто Ханчжоу, Сяошан, КНР), яка має найпривабливіший інвестиційний клімат в країні. Одним із пріоритетних  напрямів співпраці є створення Китайсько-українського навчально-науково-дослідного Інституту аерокосмічних технологій.
Окрім цього, сторони домовились про організацію довгострокових науково-дослідних проектів, у рамках яких спільно будуть працювати групи фахівців і студентів з НАУ та Китаю; обмін вченими та студентами (студенти навчатимуться за схемою 2+2, 2 роки в Китаї, 2 роки в Україні, після чого отримають диплом бакалавра); організацію симпозіумів, конференцій, семінарів; взаємодопомогу в пошуку подальших наукових контактів та партнерів у Китаї та Україні.
Представляючи угоду  в.о. ректора В. Ісаєнко повідомив, що якщо співробітництво за даною угодою виявиться успішним, то за згодою сторін після проведення відповідних переговорів будуть створені інноваційні і технологічні парки як в Китаї, так і в Україні. Найближчі п’ять років покажуть наскільки успішно  наші надії реалізуються, тим паче, що наші проекти входять до великого міжнародного проекту «Шовковий шлях».
А керівник китайської делегації підкреслив, що з підписанням угоди ми стаємо членами однієї сім’ї, оскільки між нами встановлюється нерозривний зв’язок у співпраці. У нас зараз відбуваються бурхливі процеси міжнародної інтеграції, -зазначив він, - і тому ми прагнемо, щоб китайсько-українське співробітництво було якомога успішнішим.
На церемонії підписання угоди крім представників сторін виступив перший заступник міністра освіти і науки України В. Ковтунець. Він відзначив швидкий розвиток українсько-китайських зв’язків, і що цьому ще більше сприятиме угода, підписана між Міністерством освіти і науки України та Торговою палатою «Шовковий шлях». В Україні дедалі ширше вивчається китайська мова. І приємно, що цього року в Китаї розпочали вивчати українську мову в університеті Сіаня. Ми також усвідомлюємо важливість роботи, яка забезпечить успішне проходження китайського Шовкового шляху до Європи через Україну. А щодо сьогоднішньої події міністерство зробить усе можливе, щоб Національний авіаційний університет не мав жодних перешкод у співробітництві з нашими китайськими партнерами.
Нагадаємо, нещодавно  делегація НАУ, на чолі з в.о. ректора Володимиром Ісаєнком відвідала КНР, провела низку переговорів на всіх рівнях влади та бізнесу провінції Чжецзян Китайської Народної Республіки та підписала кілька Меморандумів про стратегічне співробітництво в галузі інноваційної діяльності.
Також Національний авіаційний університет виступив співорганізатором II Міжнародного Форуму «INNOVATION MARKET», який стартував у Києві 21 листопада 2017 року. Основне завдання форуму – налагодження стратегічного співробітництво в сферах авіаційно-космічної галузі, інноваційних технологій та IT-технологій. У відкритті форуму взяв участь Посол Китаю в Україні. Серед учасників Форуму - представники провідних авіакосмічних підприємств, установ та організацій України, Міністерства освіти та науки, Міністерства економічного розвитку і торгівлі України, Міністерства закордонних справ України, Державної авіаційної служби.