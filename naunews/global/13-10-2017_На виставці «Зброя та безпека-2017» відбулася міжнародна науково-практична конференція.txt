Заголовок: На виставці «Зброя та безпека-2017» відбулася міжнародна науково-практична конференція
Дата: 13/10/2017
URL: https://nau.edu.ua/ua/news/2017/10/na-vistavtsi-zbroya-ta-bezpeka-2017-vidbulasya-mizhnarodna-naukovo-praktichna-konferentsiya.html
==================================================

Як ми вже повідомляли, 10-13 жовтня 2017 року в Києві працює XIV Міжнародна спеціалізована виставка «Зброя та безпека-2017».
12 жовтня в рамках виставки тут пройшла Міжнародна науково-практична конференція «Перспективи розвитку військової авіації. Кооперація підприємств авіаційної промисловості з іноземними компаніями - головний напрямок військово-технічного співробітництва та основа для створення нових зразків авіаційної техніки»
Серед 18 передбачених програмою доповідачів двоє представляли Національний авіаційний університет. Це - проректор з наукової роботи, професор Володимир Харченко та професор Євген Ударцев.
Окрім виступу з доповіддю Володимир Харченко відкрив конференцію. Він зазначив, що така щорічна зустріч дозволяє фахівцям не тільки обмінятися інформацією, а й згуртуватися в одну команду, перед якою стоять нелегкі завдання, які, проте, конче необхідно виконати.
У доповіді «Інноваційні розробки в Національному авіаційному університеті» Володимир Харченко підкреслив, що НАУ став однією з перших установ в Україні, які привернули увагу до проблеми розвитку сучасних безпілотних авіаційних систем (БАС) спеціального та військового призначення.
Найбільш актуальними нині є застосування безпілотних авіаційних систем (БАС) за спеціальним призначенням в інтересах органів оборони та внутрішніх справ, у проблемах з надзвичайних ситуацій, для повітряного спостереження та охорони кордонів, що дозволить підвищити ефективність оперативного керування силами та засобами різних відомств під час виконання завдань за призначенням.
Широкими є і можливості застосування безпілотників: аерофотозйомка та контроль земної поверхні в інтересах розвідки, виявлення рухомих і стаціонарних об'єктів; авіаційні комплекси для радіо-електронного придушення; авіаційні роботи в інтересах наведення  високоточної зброї та ряд інших.
У Науково-виробничому центрі безпілотної авіації «Віраж» розроблена низка безпілотних літальних апаратів, призначених для виконання спеціальних завдань. Причому всі моделі БАС вже пройшли випробування в бойових умовах.
Промовець  наголосив, що НАУ має достатній науковий, технічний і технологічний потенціал, який є актуальним для державного фінансування та привабливим для інвестування, що дозволить зайняти гідне і конкурентоспроможне місце у розробці, виробництві та експлуатації безпілотних авіаційних систем, а також у підготовці висококваліфікованих кадрів для цієї галузі.
Докладно аргументований виступ професора Євгена Ударцева «Вихорактивні крила сучасних безпілотних літаків» дозволив пересвідчитись учасникам конференції, наскільки є ефективними дослідження університетських учених для підвищення ефективності та надійності безпілотників.
За результатами роботи конференції буде визначено не тільки найактуальніші напрями перспектив розвитку військової авіації, а й шляхи їх реалізації. А це в нинішніх умовах має особливу цінність.