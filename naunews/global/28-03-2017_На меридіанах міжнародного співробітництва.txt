Заголовок: На меридіанах міжнародного співробітництва
Дата: 28/03/2017
URL: https://nau.edu.ua/ua/news/2017/3/na-meridianah-mizhnarodnogo-spivrobitnitstva.html
==================================================

24 березня 2017 року відбулася зустріч представників Білостоцького політехнічного університету (BUT) зі студентами Факультету транспортних технологій (ФТТ)  Національного авіаційного університету. Захід пройшов у рамках міжнародного співробітництва Національного авіаційного університету  з Європейськими університетами-партнерами та на виконання положень про міжнародну діяльність.
Доктор філософії Джоанна Шидло та доктор філософії Данута Шпилька презентували перед студентами ФТТ магістерські програми з «Логістики» та «Інноваційного бізнесу та управління», які з вересня 2017 року будуть відкриті для студентів НАУ як надійного партнера Білостоцького політехнічного університету в рамках іншого міжнародного освітнього проекту Ерасмус+.
Представники Факультету менеджменту BUT пані Шидло та пані Шпилька провели презентацію магістерських програм з напряму «Логістика та менеджмент». Пані Шидло, відповідальна за роботу з міжнародними студентами, розповіла про умови отримання гранту для навчання в Польщі, період навчання та зробила короткий огляд виробничих практик згідно із запропонованим проектом співпраці. Студентам ФТТ продемонстрували відео із відгуками студентів-іноземців, які зараз навчаються на  Факультеті менеджменту BUT.
Студенти старших курсів  ФТТ скористалися можливістю подискутувати з відповідальними за міжнародні проекти Факультету менеджменту BUT. Вони активно задавали запитання про візову підтримку, розмір та розподіл грантових коштів на студента, конкурсний відбір на програму та мовні вимоги до кандидатів, а також з’ясували часові рамки подання заяв для навчання у  Білостоцькому політехнічному університеті. Кожен учасник семінару-презентації отримав інформаційні матеріали від представників Факультету менеджменту BUT.
Також відбулася зустріч польських колег із в.о. декана Факультету транспортних технологій Геннадієм Юном. Під час зустрічі були обговорені перспективи участі студентів  ФТТ у літній школі логістики  Білостоцького політехнічного університету та досягнуто згоди розпочати підготовку програми подвійного диплома у співпраці Факультету транспортних технологій Національного авіаційного університету та Факультету менеджменту Білостоцького політехнічного університету.