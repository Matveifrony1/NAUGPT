Заголовок: Підписано Угоди про співробітництво щодо підготовки авіаційних спеціалістів
Дата: 07/07/2020
URL: https://nau.edu.ua/ua/news/2020/lipen/pidpisano-ugodi-pro-spivrobitnitstvo-shchodo-pidgotovki-aviatsiynih-spetsialistiv.html
==================================================

Ректор Володимир  Ісаєнко підписав Угоди про співробітництво з керівниками українських представництв організацій  «ALL4JETS» (Варшава, Польща) Алевтиною Фурсаєвою та «TRITECH LTD» (Рига, Латвія)  Костянтином Малютіним, які працюють за стандартами EASA Part-147.
Підписання відбулось за результатами робочої наради, що відбулась минулого тижня на території структурних підрозділів університету  – Навчального центру Аерокосмічного факультету «Авіаційно-технічна база» та Державного музею авіації імені О.К. Антонова НАУ.
У рамках співпраці сторони об’єднають зусилля у сфері навчання, практичної підготовки та подальшого працевлаштування студентів та слухачів з авіаційно-технічних та інженерних спеціальностей з технічного обслуговування повітряних суден та компонентів до них, шляхом надання консультаційних послуг з міжнародних стандартів навчання (EASA та ICAO), організації та запровадження необхідного додаткового навчання та перевірки знань.
Угодами передбачено гармонізацію стандартів навчальних програм з базової підготовки студентів до вимог і стандартів ЕАSA, що надасть можливість визнання частини академічних курсів як базових модулів підготовки за вимогами ЕАSA. Завдяки цьому буде спрощено та скорочено час підготовки персоналу з технічного обслуговування повітряних суден категорій  А1, B1.1, B2.