Заголовок: Триває співпраця ЮФ НАУ з Київським університетом права НАН України
Дата: 03/05/2023
URL: https://nau.edu.ua/ua/news/2023/5/trivae-spivpratsya-yuf-nau-z-kiivskim-universitetom-prava-nan-ukraini.html
==================================================

У квітні 2023 року доцент кафедри цивільного права і процесу Юридичного факультету НАУ Валерія Філінович провела для студентів 4-го курсу Київського університету права НАН України лекцію-диспут на тему «Соціальне партнерство. Колективний договір».
У ході заходу лекторка розповіла здобувачам вищої освіти про феномен соціального партнерства як взаємодії сторін, заснованій на їх незалежності та рівноправності. Так, саме воно є альтернативою різним зловживанням в трудовій сфері та є дієвим засобом вирішення соціальних конфліктів на основі компромісу, взаємних поступок та мирної співпраці. Також Валерія Філінович розкрила студентам суть колективного договору, особливості його укладання та зміни, приділивши особливу увагу змісту такого документу.
Наприкінці інтерактивного заняття студентська молодь із задоволенням долучилася до дискусії із викладачем, зокрема особливу зацікавленість у них викликали питання відповідальності сторін за невиконання колективного договору та небажання відповідних суб’єктів діяти в рамках соціального партнерства.
Такі заходи є не тільки цікавими, але й корисними, як для здобувачів вищої освіти, так і для самих викладачів, оскільки надають можливість почути різні, іноді, навіть, протилежні думки, а також сприяють професійній підготовці студентів та допомагають їм визначитись із своїм професійним майбутнім.