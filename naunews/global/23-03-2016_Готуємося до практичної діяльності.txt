Заголовок: Готуємося до практичної діяльності
Дата: 23/03/2016
URL: https://nau.edu.ua/ua/news/2016/3/gotuemosya-do-praktichnoi-diyalnosti.html
==================================================

21 березня 2016 року на кафедрі соціальних технологій Навчально-наукового Гуманітарного інституту відбулася зустріч третьокурсників з Альоною Зубченко – директором департаменту зв’язків з громадськістю Міжнародного жіночого правозахисного центру «Ла Страда-Україна». Захід відбувся з метою залучення студентів напряму «Соціальна робота» до реабілітаційної роботи з вимушеними переселенцями із Луганщини та Донеччини, бійцями АТО, проходження виробничої практики, набуття навичок телефонного консультування.
З 1997 року центр працює у напрямі запобігання торгівлі людьми, особливо жінками та дітьми, ліквідації всіх форм дискримінації та насильства у суспільстві, сприяє дотриманню прав людини, гендерної рівності та захисту прав дітей.
Центр «Ла Страда-Україна» є членом Координаційної ради із запобігання торгівлі жінками при Уповноваженому ВР з прав людини (з 1998 р.), Експертної робочої групи при Міжвідомчій координаційній раді із запобігання торгівлі людьми (з 2003 р.), Громадської ради при МВС України з питань забезпечення прав людини (з 2005 р.).