Заголовок: Виданням НАУ віднині будуть присвоюватися цифрові ідентифікатори DOI
Дата: 12/05/2016
URL: https://nau.edu.ua/ua/news/2016/5/vidannyam-nau-vidnini-budut-prisvoyuvatisya-czifrovi-identifikatori-doi.html
==================================================

В.о. ректора Володимир Харченко підписав угоду про членство Національного авіаційного університету в Міжнародній Асоціації Видавничої Цитованості (Publishers International Linking Association, PILA).
Тепер НАУ як член PILA може реєструвати через систему CrossRef ідентифікатори DOI для своїх видань, що зробить публікації науковців нашого університету доступнішими для вчених усього світу та у багато разів підвищить вірогідність цитування цих праць.
Важливим фактором, котрий безпосередньо впливає на міжнародний рейтинг та конкурентоздатність університету є публікаційна активність його вчених. Показники пов'язані з публікаційною активністю складають від 20 до 60% від загального балу у міжнародних рейтингах університетів, таких як Academic Ranking of World Universities (ARWU, або Шанхайський рейтинг), Times Higher Education World University Ranking (THE WUR) та QS World University Ranking (QS).
Перше видання НАУ, котрому відтепер присвоюється DOI – англомовний науковий журнал "Proceedings of the National Aviation University" («Вісник НАУ»). Присвоєння DOI кожній статті опублікованій у журналі – важливий крок до запланованого редакцією входження видання до двох найавторитетніших у світі реферативних баз даних Scopus та Web of Science. У планах керівництва університету – присвоєння DOI іншим науковим журналам, котрі видає НАУ.
Асоціація PILA, до якої щойно приєднався НАУ, об'єднує більше 500 видавництв, університетів, наукових товариств та інших видавців наукових матеріалів та є власником і оператором CrossRef – міжнародного реєстру науково-інформаційних матеріалів та пов'язаних із ними метаданих, заснованого на технології DOI.
DOI (Digital object identifier) або цифровий ідентифікатор об'єкта – унікальний ідентифікаційний номер (літерно-цифровий рядок), який надається електронним документам та слугує незмінним посиланням на місце збереження змісту в Інтернеті. Ідентифікатор DOI складається з двох частин, де перша частина (префікс) означає видавця, а друга частина (суфікс) ідентифікує публікацію. Префікс DOI щойно присвоєний Національному авіаційному університетові – 10.18372, – по ньому нас можна знайти в списку членських організацій на сайті CrossRef, суфікс індивідуальний для кожної статті.
DOI – являє собою невід'ємний атрибут системи міжнародної наукової комунікації. Цей ідентифікатор наявний у більшості публікацій міжнародних періодичних видань. Наявність DOI у публікації робить посилання стабільним, тобто де б не перебувала стаття (або журнал) в Інтернет-просторі, пошукач в один крок знайде її за цим унікальним номером. Це значно підвищує вирогідність цитування праці в авторитетних міжнародних джерелах. Ріст кількості цитувань статей автора автоматично підвищує його індекс цитування та особистий індекс Гірша.
Детальну інформацію про журнал "Proceedings of the National Aviation University" можна знайти на сайті:
http://jrnl.nau.edu.ua/index.php/visnik
Електронна адреса для подання статей та листування:
vestnik.nau@gmail.com