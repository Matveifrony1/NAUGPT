Заголовок: ПОМЕР ПЕРШИЙ КОСМОНАВТ УКРАЇНИ ЛЕОНІД КАДЕНЮК
Дата: 31/01/2018
URL: https://nau.edu.ua/ua/news/1/1/pomer-pershij-kosmonavt-ukraini-leonid-kadenyuk.html
==================================================

Це сталося сьогодні зранку у Києві. Під час пробіжки у парку Леоніду Каденюку раптово стало зле. На місце викликали «швидку», але він помер ще до приїзду медиків.
Леонід Каденюк народився 28 січня 1951 року в селі Клішківці на Буковині в родині вчителів. У 1995 році потрапив до групи космонавтів Національного космічного агентства України. Пройшов підготовку до космічного польоту в NASA на американському космічному кораблі багаторазового використання як спеціаліст з корисного навантаження.
З 19 листопада до 5 грудня 1997 року Каденюк здійснив космічний політ на американському шатлі «Колумбія». Під час польоту виконував біологічні досліди, що були пов’язані з рослинами. Каденюк – автор п’яти наукових праць, торік видав книгу під назвою «Місія – Космос».
Перший космонавт України вірив у те, що Україна – космічна держава і залишиться нею. Про це він сказав рік тому в інтерв’ю «Урядовому Кур’єру»: «Україна володіє повним циклом вироблення космічної техніки: від проектування до виробництва та запусків і експлуатації в космічному польоті. Це головний критерій, який підтверджує статус нашої держави як космічної».
Ми віримо те, що слова Героя України Леоніда Каденюка справдяться, і завжди будемо пам’ятати і шанувати людину, яка вписала яскраві рядки в новітню історію нашої незалежної країни.