Заголовок: Бойові танки, радянські лімузини і американські масклкари - минув 7-й  OldCarLand
Дата: 12/10/2017
URL: https://nau.edu.ua/ua/news/2017/10/boyovi-tanki-radyanski-limuzini-i-amerikanski-masklkari-minuv-7-y-oldcarland.html
==================================================

Ось і закінчився трьохденний сьомий фестиваль, що проходив у Державному музеї авіації імені О.К. Антонова Національного авіаційного університету під патронатом та за участі в.о. ректора університету – професора Володимира Ісаєнка, який і урочисто відкрив фестиваль 29 вересня 2017 року.
Його організували клуб технічної класики OldCarServiсe та «проект Кофейбус», які очолюють відповідно Павло Лазоренко та Вадим Навроцький .
Під крилами майже сотні літаків і гелікоптерів музею традиційно вдалося зібрати понад 900 одиниць техніки. Серед неї - легковики, вантажівки, автобуси, мотоцикли, моторолери та мопеди. Уперше цьогоріч привезли важку військову техніку: танки Т-34-85, ПТ-76,Т-62, їх надало Міністерство оборони України. А також був артилерійський тягач на базі танка Т-54.
Однією з «родзинок» фестивалю став кабріолет «Чайка» ГАЗ-14-05. Таким возили всіх міністрів оборони  України столичним Хрещатиком під час державних парадів. Автомобіль вперше показують на подібних заходах. Він надзвичайно рідкісний: із 1982 по 1988 рік випустили всього 16 подібних авто.
За кількістю іноземних автомобілів сьомий OldCarLand став найбільш різноманітним. Привезли понад 330 машин, вироблених у Німеччині, Франції, Італії, Чехословаччині, Швеції, Британії, США і навіть Японії.  Більше двох десятків із них ще ніколи не показували на подібних заходах. До речі, саме з японських машин цікавим зразком був Datsun 280 Z 1977 року. Його власника  Віталія Полякова нагородили «За найкращий японський автомобіль» фестивалю.
Неймовірні враження у відвідувачів викликав одномісний Morgan Runabout 1909 року. Це точна репліка. Її  оснастили електродвигуном. Коли машина пересувається, звуку мотору зовсім не чутно. Її власник із Харкова отримав нагороду «За кращу репліку фестивалю». Найстарішим автомобілем заходу став Opеl P4 1935 року. Він належить Миколі Новікову,  члену одного з найстаріших клубів Києва - «Автоветеран». P4 - це перший доступний німецький автомобіль. Його можна було придбати за 1500 марок, коли більшість німців у 30-х роках заробляли 250 марок у місяць.
Рідкісний німецький Mercedes-Benz 190SL 1958 року випуску виставили на червоній доріжці. Він має швидкісний двигун, салон оббитий червоною шкірою. Авто отримало гран-прі фестивалю. Його зображення помістять на офіційну афішу весняного OldCarLand.
Цьогорічний фестиваль виявився багатим на американські машини. Уперше на нього привезли рідкісну  De Soto 6 1939 року. На такій моделі їздив американський мультиплікатор Волт Дісней. Йому подарували авто за те, що намалював рекламу для компанії із випуску цих авто. Власник легковика Сергій Зайцев отримав відзнаку «За наполегливість у реставрації», адже відновлював авто самотужки у власному гаражі. Привезли на захід і унікальний  Buick Wildcat 1965 року. За легендою, машина була в гаражі генсека Компартії СРСР Леоніда Брежнєва, потім її подарували одному професору. Не менш цікавий американський кабріолет стояв перед сценою - Cadillac DeVille 1966 року випуску. Це особлива модель компанії. Чотири фари машини розмістили не горизонтально, як зазвичай, а вертикально. Після 1970-х років  Cadillac відмовився від такого дизайнерського рішення.
На галявині за автобусами організували неймовірну локацію із експозицією американських масклкарів, музикою, що підкреслювала особливість машин, й оригінальним оглядовим майданчиком. Автора цієї локації Іллю Ільїнського нагородили дипломом «За найстильнішу експозицію». Серед найцікавіших машин на ній - легендарний Chevrolet Camaro SS350 зразка 1969 року. Модель визнана найуспішнішою за всю історію цієї американської марки.  Біля нього поставили культовий Ford Mustang Boss 302 1970 року. Неподалік - чорний Dodge Charger 1971 року випуску із 425-сильним двигуном. Вперше приїхав на фестиваль рідкісний спортивний Plymouth Hemi ‘Cuda. Неподалік виставили британські суперкари AC Cobra, які випускалися із 1961 по 1967 рік.
Оригінальні американські автомобілі можна було побачити і на центральній алеї Державного музею авіації НАУ. Там припаркували масивний кутастий седан Ford Thunderbird 1972 року із запорізького музею техніки «Фаетон». Машина обладнана силовим агрегатом об’ємом 7,5 літрів. Її власнику Дмитру Позняку дали нагороду «За найкраще збережене іноземне авто». Неподалік стояв Oldsmobile Delta 88 у ідеальному стані. Цей автомобіль, як і ще одного «американця», купе Chevrolet Caprice 1970-х, представив GTI centre. Крім цього можна було побачити напрочуд рідкісного родстера Cadillac Allante 1988 року випуску із 4,1-літровим мотором. Його привіз засновник автоклубу Detroit clan. Особливістю машини є те, що її кузов розробляло італійське ательє Pininfarina. Цікавим зразком був і повністю оригінальний Chevrolet Caprice 1991 року випуску, який раніше працював у посольстві США. Фактично остання модель із повнорозмірних рамних американських седанів із заднім приводом.
Справжній фурор викликав представницький ЗІЛ-115 1982 року випуску клубу Vintage Motors.  Машина була призначена для першого президента Радянського Союзу Михайла Горбачова. Але точно відомо, що на ньому їздив перший секретар Комуністичної партії Грузії Едуард Шеварднадзе. Лімузин не реставрований, збережений із оригінальною фарбою й всіма заводськими деталями салону.  Був і ЗіС-110 1953 року випуску. Автомобіль знаковий тим, що поклав початок випуску лімузинів у Радянському Союзу.
Автобусів із кожним фестивалем більшає. Не винятком був і цьогорічний захід.  Єдина в світі експозиція у вигляді еволюції ЛАЗів поповнилася комфортабельним міжміським автобусом «Лайнер-12». Привезли навіть машину, з якого завод починав роботу. Це автокран ЛАЗ-690 на шасі вантажівки ЗІЛ. Уперше презентували автобус телевізійників AJOKKI. Його надав телеканал UA:перший.  Популярний радянський КаВЗ-685 М 1986 року випуску киянина Максима Кральникова визнали «Найкращим автобусом фестивалю».
Цієї осені OldCarLand був справжньою меккою для власників двоколісного транспорту. Сюди приїхало 96 мотоциклів і мопедів. Ще 103 організовано завітало під час зльоту клубу Harley-Davidson. Майстерня DCS із Дніпра привезли збережений в оригіналі німецький мотоцикл із коляскою Moto DKW NZ 350 1943 року випуску. Техніка отримала звання «Найкращого мотоциклу фестивалю».  На заході можна було поспілкуватися із легендою вітчизняного мото- і автоспорту Сергієм Маликом. Він у серпні поставив у США світовий рекорд швидкості на мотоциклі «Дніпро».
Найбільший технічний фестиваль ніколи не був статичною виставкою машин. Цього разу організатори провели заїзд OldCar-ралі. Екіпажі на автомобілях виконали фігури слалому на території музею, потім взяти участь у ралі на регулярність руху містом протяжністю 50 км. Перемогу здобув Сергій Варенко із штурманом Олексієм Заїкою на рідкісному  Tatra-613. Були змагання й для дітей, але  - на педальних машинках. Розважав усіх живим виконанням своїх пісень легендарний гурт «Табула Раса».
Незважаючи на довгу підготовку, три дні фестивалю минуло, як один день - день неймовірної атмосфери, мелодії двигунів і смаку гучного свята!