Заголовок: Конференція трудового колективу Національного авіаційного університету
Дата: 23/12/2015
URL: https://nau.edu.ua/ua/news/2015/12/konf-trud-kol-nau.html
==================================================

21 грудня 2015 року о 13.00 в актовій залі першого корпусу відкрилася Конференція трудового колективу Національного авіаційного університету.
На порядок денний Конференції було винесено сім питань, серед яких ключові – виконання Колективного договору за 2015 рік, ухвалення Колективного договору на 2016 рік, вибори до Вченої ради Університету (таємним голосуванням).
Першим доповідачем став в.о. ректора НАУ В. Харченко. Співдоповідачами з питання про виконання Колективного договору за 2015 рік та укладання Колективного договору на 2016 рік виступили в. о. проректора з науково-педагогічної роботи та корпоративного розвитку В. Шульга, голова профкому співробітників В. Гребенніков, голова профкому студентів та аспірантів В. Яскель.
Про діяльність комісії з охорони праці НАУ звітувала начальник відділу охорони праці та навколишнього середовища О. Ткачук. Конференція затвердила її звіт та обрала новий склад Комісії.
Ще одним важливим питанням, винесеним на розгляд Конференції стала діяльність Комісії з трудових спорів НАУ. Голова профкому співробітників В. Гребенніков доповів про її створення.
Надзвичайно важливим питанням з огляду на актуальність підвищення рейтингу НАУ як науково-дослідного вишу було створення й функціонування на його базі різноманітних наукових товариств і об’єднань, залучення до них обдарованої молоді. З великим ентузіазмом Конференцією було затверджено проект Положення про Наукове товариство студентів, аспірантів, докторантів та молодих вчених НАУ: адже це перше в Україні подібне наукове товариство, створене на підставі нової редакції Закону України «Про вищу освіту».
Крім того, було затверджено нову редакцію правил внутрішнього розпорядку студмістечка.
З особливою увагою делегати Конференції заслухали звіт в.о. проректора з науково-педагогічної роботи та корпоративного розвитку В. Шульги щодо діяльності робочої групи з питань інвестицій та службового житла.
Підсумком роботи Конференції трудового колективу було ухвалення звіту про виконання колективного договору на 2015 рік та прийняття проекту колективного договору на 2016 рік. Було затверджено результати виборів нового складу Вченої ради НАУ.
На жаль, на зборах з багатотисячного студентського колективу НАУ була присутня лише в.о. голови Студради Університету Т. Григор’єва. Надзвичайно прикро констатувати, що організованість студентства нашого вишу виявилася сильно перебільшеною – адже студради інститутів та Університету загалом так і не спромоглися обрати на Конференцію своїх делегатів, посилаючись на брак часу. Залишається сподіватися, що надалі наувське студентство поставиться більш відповідально до участі у вирішенні тих нагальних питань, які безпосередньо стосуються і їхнього майбутнього.