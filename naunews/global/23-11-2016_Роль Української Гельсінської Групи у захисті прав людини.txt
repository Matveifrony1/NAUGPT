Заголовок: Роль Української Гельсінської Групи у захисті прав людини
Дата: 23/11/2016
URL: https://nau.edu.ua/ua/news/2016/11/rol-ukrainskoi-gelsinskoi-grupi-u-zahisti-prav-lyudini.html
==================================================

21 листопада 2016 року на виконання Указу Президента України «Про відзначення 40-ї річниці створення Української Громадської Групи сприяння виконанню Гельсінських угод» від 4 квітня 2016 року та з метою вшанування цієї події, засвідчення її значення для розвитку демократичної правової держави і громадянського суспільства та сприяння розвитку правозахисної громадської діяльності, в Навчально-науковому Юридичному інституті пройшло засідання Центру медіації.
Максим Аханов, студент групи ПР-405, дослідив історію створення Української Гельсінської Групи, зазначивши, що це була перша легальна правозахисна організація в Радянській Україні, діяльність якої привернула увагу прогресивної світової громадськості до проблем української нації, реалізації прав і свобод громадян за часів тоталітарного радянського режиму, сприяла формуванню єдиного загальнонаціонального правозахисного центру, відіграла позитивну роль у консолідації опозиційного руху в Україні, розпочала ненасильницький, легальний та правовий шлях у здобутті Україною незалежності, становленні демократії, поваги до прав людини.
Студент групи ПР-201 Олександр Вакаров проаналізував основні напрямки діяльності
Української Гельсінської спілки з прав людини в сучасній Україні, що є
найбільшою асоціацією правозахисних організацій нашої держави, яка об’єднує 29 правозахисних недержавних організацій. Мету своєї діяльності Спілка вбачає у захисті прав людини та вважає себе частиною гельсінського руху і продовжувачем традицій та діяльності Української Гельсінської групи сприяння виконанню Гельсінських угод. Діяльність Спілки відіграє важливу роль у справі захисту прав людини. Її учасниками і партнерами багато робиться, щоб у сучасній Україні успішно й повноцінно реалізовувалися права людини, функціонували інститути громадянського суспільства, відбувався її розвиток як демократичної правової держави.
Ознайомитися докладно з доповідями студентів можна в рубриці «Молодь і закон» на сайті Навчально-наукового Юридичного інституту: www.law.nau.edu.ua.