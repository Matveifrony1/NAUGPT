Заголовок: Наука немає кордонів
Дата: 07/05/2018
URL: https://nau.edu.ua/ua/news/1/4/nauka-nemae-kordoniv.html
==================================================

4-5 травня Вільнюський технічний університет ім. Гедимінаса VGTU (м. Вільнюс, Литва) спільно з Національним авіаційним університетом провели пленарне засідання 21-ої міжнародної наукової конференції молодих учених та студентів «Наука - майбутнє Литви. Інженерія транспорту та організація перевезень». З вітальним словом до присутніх звернулися продекан факультету інженерії транспорту VGTU д-р техн. наук, доцент Раймундас Юнявічус, голова пленарного засідання, доцент кафедри технологічного обладнання VGTU д-р техн. наук Віктор Скрицький та заступник директора НН Інституту аеропортів НАУ д-р техн. наук, професор Андрій Бєлятинський.
Після пленарного засідання робота конференції продовжилась у 4-х секціях: «Обладнання транспорту та його контроль», «Дорожньо-будівельні машини та технології», «Безпека дорожнього руху і охорона навколишнього середовища» та «Дослідження логістичних операцій та сталий транспорт». Обговорювалися сучасні інженерні проблеми транспорту, міцності та надійності будівельних елементів, конструкцій,  технології та методи розрахунків у транспортному будівництві, перспективи розвитку автодорожньої галузі, реконструкції та розширення існуючих летовищ України і Литви.
Під час конференції пройшов науковий семінар об’єднаної докторантури за спеціальністю 03T-транспортна інженерія. Всього було заслухано 40 наукових доповідей студентів, аспірантів та докторантів з України, Білорусі, Литви та Китаю. Рішенням наукового та організаційного комітетів найкращі доповіді були відзначені почесними дипломами.