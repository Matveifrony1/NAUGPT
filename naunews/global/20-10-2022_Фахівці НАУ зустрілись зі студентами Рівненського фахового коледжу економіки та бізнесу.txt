Заголовок: Фахівці НАУ зустрілись зі студентами Рівненського фахового коледжу економіки та бізнесу
Дата: 20/10/2022
URL: https://nau.edu.ua/ua/news/2022/10/fahivtsi-nau-zustrilis-zi-studentami-rivnenskogo-fahovogo-koledzhu-ekonomiki-ta-biznesu.html
==================================================

7 жовтня професор кафедри теорії та історії держави і права Юридичного факультету (ЮФ) Національного авіаційного університету Світлана Головко провела профорієнтаційну тематичну онлайн-зустріч зі студентами Рівненського фахового коледжу економіки та бізнесу.
Профорієнтаційний захід на тему «У світі юридичних професій» був спрямований на актуалізацію фахового вибору студентів ЗВО І-ІІ рівня акредитації, з’ясування їхньої мотивації до майбутньої професії та кар’єрного зростання.
Світлана Головко обговорила з учнями особливості юридичних професій прокурора і адвоката в Україні, питання про необхідність та обов’язок громадян дотримуватися Законів України відповідно до принципу правової держави – рівності всіх перед законом тощо.
Під час проведення профорієнтаційної зустрічі присутні також ознайомились з історією створення та сучасністю НАУ й ЮФ, діяльністю органів студентського самоврядування, специфікою підготовки майбутніх юристів, організацією навчального процесу та особливостями навчання на англомовному проєкті.
«Випускники Юридичного факультету НАУ мають значні успіхи в практичній діяльності та працюють в органах державної влади, судах, органах прокуратури, правоохоронних органах та успішно ведуть юридичну практику. Кожного місяця наші випускники-стейкхолдери зустрічаються зі здобувачами вищої освіти та діляться досвідом, який вони здобули у стінах університету та поза його межами. Така тісна співпраця є свідченням того, що Юридичний факультет Національного авіаційного університету - це велика родина, де кожен студент не залишається обділений увагою та має можливість розвиватись як особистість. Юридичний факультет щиро дякує директору коледжу Василю Романчуку за допомогу в організації просвітницького заходу. Ми впевнені, що висока правова культура суспільства сприятиме подальшій консолідації українського суспільства та процвітанню рідної України!», зазначила на завершення Світлана Головко.