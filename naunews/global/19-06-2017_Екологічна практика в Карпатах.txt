Заголовок: Екологічна практика в Карпатах
Дата: 19/06/2017
URL: https://nau.edu.ua/ua/news/2017/6/ekologichna-praktika-v-karpatah.html
==================================================

Під час екологічної практики, що проходила  цього року у відповідності з навчальним планом у період  29.05-18.06, група студентів 2 курсу кафедри екології Навчально-наукового інституту Екологічної безпеки ( керівник – доц.кафедри екології, к.б.н. Тетяна Білик) відвідали Національний природний парк «Синевир» на запрошення його директора Миколи Дербака.
Під час круглого столу, що відбувся там за участі представників установи і студентів, директор розповів про роботу парку задля покращення екологічної ситуації в регіоні та про перспективи розвитку з урахуванням особливостей заповідних територій. Завдяки керівництву НПП студентів забезпечили житлом, а також їм надали всебічну підтримку для ознайомлення з природоохоронною роботою і цікавими  об’єктами краю: озерами Синевир та Дике, Центром реабілітації бурих ведмедів, ділянками, де вирощують рідкісні і ендемічні види рослин тощо.
Також студенти відвідали Візит-центр з цікавими експонатами з історії краю і створення НПП «Синевир», познайомилися з організацією заповідної справи і веденням Літопису природи у відповідних відділах офісу парку, отримали інформаційні матеріали. Для англомовної версії сайту парку студенти зробили переклади текстів, запропонованих співробітниками.
Цьогорічна  виїзна екологічна практика  пройшла цікаво і змістовно, а на майбутнє з керівництвом парку були окреслені напрямки співпраці між  НАУ і НПП «Синевир».