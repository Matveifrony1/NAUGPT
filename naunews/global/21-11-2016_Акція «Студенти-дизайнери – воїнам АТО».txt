Заголовок: Акція «Студенти-дизайнери – воїнам АТО»
Дата: 21/11/2016
URL: https://nau.edu.ua/ua/news/2016/11/aktsiya-studenti-dizayneri-–-voinam-ato.html
==================================================

17 листопада 2016 року була проведена Благодійна студентська виставка-ярмарок виробів ручної роботи «УКРАЇНСЬКИЙ КОЛОРИТ», яку до Міжнародного дня студентів організувала старший викладач кафедри комп’ютерних технологій дизайну і графіки Любава Обуховська. Цей культурно-соціальний проект носив мистецько-презентаційний, навчально-пізнавальний і благодійний характер. Виставку побачили викладачі, студенти та гості інституту.
На виставці експонувалися близько 100 виробів студентів 2 курсу напряму «Дизайн», зроблені вручну з дерева, глини, бісеру, скла, металу, текстилю, паперу. Роботи були виконані у різних техніках, із застосуванням різних художніх прийомів та інструментів: по дереву – випилювання, випалювання, пиротипія, сколочення, склеювання, фарбування моренням, лакування, різьба, розпис, декупаж; по металу – гнуття, скань (скручування); по глині – ліплення, обпалення, розпис; по текстилю – шиття, в’язання, печ-ворк, макраме, вишивка, ляльки-мотанки; плетіння з бісеру, соломи, лози тощо.
Для відвідувачів експозиції проведено два майстер-класи з народних промислів і сучасних технік декорування, а саме: макраме та петриківський розпис.
Усі кошти за продані експонати виставки і майстер-класи (а їх при підрахунку виявилося близько 1500 грн.!) передані на потреби воїнів АТО через волонтерку Юлію Цибу, яка, до речі, є випускницею НАУ 2007 року напряму «Дизайн». Понад два роки вона опікується пораненими прикордонниками, які лікуються у Центральному клінічному госпіталі Державної прикордонної служби, за що була нагороджена почесним знаком «За службу державі». Про Юлію можна прочитати у журналі «Кордон» (№7/2015 у рубриці «Справа честі»).
Усі вироби, які залишилися після виставки, будуть передані до дитячого будинку до Дня Святого Миколая, яким опікується студрада Навчально-наукового інституту Аеропортів.
Після проведення заходу буде видано каталог експонатів виставки-ярмарку.