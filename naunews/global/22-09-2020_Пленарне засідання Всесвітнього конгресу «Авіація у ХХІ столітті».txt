Заголовок: Пленарне засідання Всесвітнього конгресу «Авіація у ХХІ столітті»
Дата: 22/09/2020
URL: https://nau.edu.ua/ua/news/2020/veresen/plenarne-zasidannya-vsesvitnogo-kongresu-aviatsiya-u-hhi-stolitti.html
==================================================

У онлайн-форматі розпочав сьогодні свою роботу ІХ Всесвітній конгрес «Авіація у ХХІ столітті». «Безпека в авіації та космічні технології» – головна тема, яку впродовж трьох днів обговорюватимуть провідні вітчизняні і зарубіжні фахівці, науковці та експерти у галузі авіації.
Пленарне засідання відкрив ректор Національного авіаційного університету Володимир Ісаєнко, який, зокрема, наголосив, що «конгрес спонукає до  прийняття нових концептуальних рішень щодо проблемних питань  аерокосмічної галузі. А його учасники мають чудову нагоду продемонструвати  своє бачення глобальних тенденцій розвитку авіаційно-космічних технологій у  політично-економічних реаліях сьогодення  з оглядом практичних, експериментальних і теоретичних досягнень в галузі цивільної авіації».
З відеопривітанням до учасників заходу звернувся Президент Ради ІКАО Сальваторе Шаккітано (Salvatore Sciacchitano), який відзначив важливий внесок НАУ у вихованні цілих поколінь авіаторів, що навчаються згідно з рекомендаціями Міжнародної асоціації цивільної авіації.  Він зауважив, що «розвиток міжнародної цивільної авіації не зупинився, а лише набрав обертів, адже тільки долаючи перепони, ми можемо розвиватися і виходити на новий рівень».
Директор Європейської організації з безпеки аеронавігації (EUROCONTROL) Філіп Мерло (Philippe Merlo) запевнив, що «організація продовжуватиме підтримувати стейкхолдерів, зокрема і Національний авіаційний університет». У карантинній кризі з якою зустрілися члени авіаційної спільноти Філіп Марло бачить не лише обмеження, а й нові можливості для покращення, зокрема: змогу вирішити питання впровадження системних досліджень альтернативних джерел енергії; діджиталізації нової системи руху, яка буде більш гнучкою; впровадження IT-технологій в сферу управління та обслуговування.
Генеральний директор з питань мобільності та транспорту Європейської Комісії Хенрік Хололей (Henrik Hololei) закцентував увагу на необхідності убезпечити пасажирів та працівників індустрії: «Ми маємо гарантувати безпеку пасажирам і співробітникам, змінивши підходи, напрацювавши нові протоколи заради майбутнього. А забезпечити її зможе лише міжнародна кооперація, зміцнення міжнародних відносин».
Свою думку щодо першочергових завдань авіаційного світу сьогодення висловили фахівці світового рівня: менеджер з інновацій, головний радник виконавчого директора Агентства з авіаційної безпеки Європейського Союзу (EASA) Жан-Марк Клузо (Jean-Marc Cluzeau); директор Інституту авіаційного, космічного та кіберправа Кельнського Університету Штефан Хобе (Stephan Hobe); генеральний директор Директорату науки та інновацій Міністерства освіти і науки України Юлія Безвершенко; в.о. директора Державного підприємства обслуговування повітряного руху України (Украерорух) Андрій Ярмак; президент Польської агенції аеронавігаційного обслуговування (PANSA) Януш Янішевський (Janusz Janiszewski); ректор Міжнародного університету логістики та транспорту у Вроцлаві Марчін Павеска (Marcin Paweska); директор Головної астрономічної обсерваторії НАН України Ярослав Яцків; директор Державної авіаційної адміністрації Республіки Молдова Євген Коштей (Eugen Costei).
Також у обговоренні взяли участь: професор Вищого технологічного інституту Державного університету Лісабону Луїс Мануель Брага да Коста Кампос (Luiz Manuel Braga da Costa Campos); професор факультету аеронавтики та космонавтики Ескішехірского технічного університету Хікмет Коракоч (Hikmet Karakoс); радник Міністерства комунікації та ІТ-технологій Уряду Індії Нішакант Оджха (Nishakant Ojha) та інші провідні вітчизняні і зарубіжні фахівці у сфері освіти і науки, експерти у галузі авіації та промисловості.
Робота IX Всесвітнього конгресу «Авіація в XXI столітті» – «Безпека в авіації та космічні технології» триватиме з 22 по 24 вересня 2020 року в онлайн-форматі. Мета Конгресу – аналіз глобальних тенденцій та огляд практичних, експериментальних і теоретичних досягнень в галузі в цивільної авіації. Офіційні мови конгресу – англійська, українська та російська. Більше інформації та програма Конгресу за
посиланням
.