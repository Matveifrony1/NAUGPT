Заголовок: В НАУ пройшов День Ради Європи
Дата: 18/09/2023
URL: https://nau.edu.ua/ua/news/2023/9/v-nau-proyshov-den-radi-evropi.html
==================================================

Здобувачі освіти спеціальності 081 «Правознавство» та 262 «Правоохоронна діяльність» Юридичного факультету НАУ 14 вересня 2023 року взяли участь у правопросвітницькому заході на тему «День Ради Європи на Юридичному факультеті».
Організатори: Інформаційно-просвітницький центр з прав людини та кафедра теорії та історії держави і права ЮФ НАУ.
У рамках підписаного Меморандуму про співпрацю між Офісом Ради Європи в Україні та Національним авіаційним університетом на факультет завітали представники Генерального директорату з прав людини та верховенства права Ради Європи - міжнародна менеджерка Проєкту Ради Європи «HELP (Освіта в галузі прав людини для юристів) для України, в тому числі під час війни» Ольга Костенко та старша спеціалістка Проєкту HELP Галина Смірнова.
Розпочинаючи захід до присутніх звернувся декан факультету Володимир Нікітін, який висловив слова вдячності представникам Ради Європи за укладений Меморандум та співпрацю. «Національний авіаційний університет перший заклад вищої освіти України, який уклав Меморандум про співпрацю з Офісом Ради Європи в Україні. Цінуємо підтримку наших європейських партнерів!», зазначив декан.
Під час проведення заходу Ольга Костенко розповіла студентам про Раду Європи, її історію та діяльність, а також презентувала Проєкт «HELP (Освіта в галузі прав людини для юристів) для України, у тому числі під час війни» в рамках Плану дій Ради Європи для України «Стійкість. Відновлення. Реконструкція» на 2023-2026 роки». Галина Смірнова, своєю чергою, розповіла про перелік курсів HELP та особливості їх проходження.
Завідувач кафедри теорії та історії держави і права, директор Інформаційно-просвітницького центру з прав людини, сертифікований тренер Проекту HELP Олена Макеєва, наголосила на актуальності вивчення теорії та практики захисту прав людини за допомогою платформи HELP Ради Європи, поділилася власним досвідом вивчення таких курсів та визначила ТОП-10 курсів українською мовою (за кількістю учасників): вступ до ЄКПЛ та ЄСПЛ, критерії прийнятності, притулок/міграція, внутрішнє переміщення, міжнародне співробітництво у кримінальних справах, трудові права, доступ жінок до правосуддя, права дітей – ключові виклики, етика суддів, прокурорів та адвокатів, вступ до Європейської соціальної хартії.
Щиро дякуємо нашим європейським партнерам та запрошуємо студентів до вивчення курсів за
посиланням
.