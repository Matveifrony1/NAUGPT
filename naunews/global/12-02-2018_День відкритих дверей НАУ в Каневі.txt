Заголовок: День відкритих дверей НАУ в Каневі
Дата: 12/02/2018
URL: https://nau.edu.ua/ua/news/1/2/den-vidkritih-dverey-nau-v-kanevi.html
==================================================

8 лютого 2018 року до Канева завітали представники Національного авіаційного університету для проведення Дня відкритих дверей із учнями старших класів.
Захід було організовано за сприяння в. о. ректора В. М. Ісаєнка на запрошення начальника відділу освіти виконавчого комітету Канівської міської ради Н. А. Голди та за ініціативи Навчально-наукового інституту неперервної освіти НАУ.
День відкритих дверей відбувся у приміщенні ЗОШ № 4, де багато років поспіль діють підготовчі курси нашого університету. Серед запрошених ‑ близько 130 учнів 9–11 класів шкіл міста №№ 1, 2, 3, 5, 6; батьки та вчителі.
Зустріч відкрило урочисте нагородження Відзнакою НАУ «Подяка ректора» за тісну багаторічну співпрацю в системі неперервної освіти, якісну підготовку випускників та вагомий особистий внесок у розбудову середньої та вищої освіти ‑ начальника відділу освіти Н. А. Голди та вчителя фізики Канівської ЗОШ № 4 Т. М. Бобро , яка понад 15 років є незмінним керівником підготовчих курсів НАУ в місті.
З вітальним словом до гостей та учнів звернулася директор школи І. А. Верба, яка відзначила важливість проведення профорієнтаційної роботи співробітниками ВНЗ України серед учнів старших класів, що є важливим для орієнтації молоді у широкому розмаїтті професій та здійсненні правильного професійного вибору в сучасних умовах.
Тепла та дружня атмосфера панувала під час виступів працівників університету.
Так про особливості та новації вступної кампанії–2018 детально розповів відповідальний секретар Приймальної комісії НАУ доцент О. П. Ткаліч, акцентувавши увагу присутніх на змінах щодо Умов вступу до ВНЗ та Правилах прийому до НАУ у 2018 році. Завідувач кафедри базових і спеціальних дисциплін ННІНО доцент О. Ю. Приходько наголосила на особливостях підготовки до успішного складання ЗНО; запросила на навчання на підготовчі курси; учнів 11 класів запросила взяти участь у Всеукраїнських олімпіадах НАУ, а учнів 10 класів ‑ в освітніх і профорієнтаційних проектах «Літня школа–2018», «Пробне ЗНО–2018», що відбудуться в травні-червні цього року.
Про особливості підготовки фахівців, умови навчання, перспективи подальшого працевлаштування, організацію студентського дозвілля, наукову та міжнародну діяльність університету, про навчання англійською мовою та специфіку навчання на кафедрі військової підготовки розповіли представники навчальних структурних підрозділів, а саме: НН Інституту аеропортів, НН Юридичного інституту; НН Інституту інформаційно-діагностичних систем, НН Інституту аеронавігації, електроніки та телекомунікацій; НН Гуманітарного інституту та факультету економіки та бізнес-адміністрування, кафедри військової підготовки та коледжу інформаційних технологій та землевпорядкування НАУ.
У ході зустрічі було підписано угоди про співробітництво між НАУ в особі в. о. ректора В. Ісаєнка та навчальними закладами освіти м. Канева щодо розвитку подальшої спільної діяльності в системі ЗНЗ – ВНЗ, що сприятиме проведенню не тільки спільних профзаходів для учнів, але й задля підвищення педагогічної майстерності вчителів.
Ефективності заходу сприяли змістовні презентації, фото та відеоматеріали, діалогове спілкування, добірки інформаційно-рекламних матеріалів та шпальти газети «Авіатор».
Старшокласників, їх батьків та вчителів було запрошено на День відкритих дверей НАУ, що відбудеться 17 лютого 2018 року.