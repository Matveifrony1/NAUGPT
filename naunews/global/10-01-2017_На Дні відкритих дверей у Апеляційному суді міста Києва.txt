Заголовок: На Дні відкритих дверей у Апеляційному суді міста Києва
Дата: 10/01/2017
URL: https://nau.edu.ua/ua/news/2017/1/na-dni-vidkritih-dverey-u-apelyatsiynomu-sudi-mista-kieva.html
==================================================

20 грудня 2016 року студенти Навчально-наукового Юридичного інституту одержали можливість ознайомитися з роботою Апеляційного суду міста Києва в рамках Дня відкритих дверей. Вони на власні очі побачили, як проходить робочий день у суддів і працівників апарату суду, побували у залах судових засідань, відвідали музей суду. Експонати музею репрезентували надбання національної та світової правової спадщини, історію судочинства загалом та Апеляційного суду міста Києва зокрема. Екскурсію для майбутніх юристів провела начальник відділу забезпечення доступу до судових рішень, звернення їх до виконання та архівної роботи Олена Журавель. Після цього гостей запросили до конференц-зали для зустрічі з суддями-спікерами Апеляційного суду міста Києва.
Судді судової палати з розгляду цивільних справ Олена Лапчевська та Григорій Усик поділилися власним баченням реалій суддівського життя. Знайомство зі студентами вони розпочали із біографічного екскурсу своїм професійним шляхом.
Педагог та юрист за освітою, суддя О. Лапчевська розповіла про вміння чинити психологічний опір стресовим ситуаціям та про емоційне забарвлення судових буднів.
Секретар судової палати, суддя з розгляду цивільних справ Г. Усик ознайомив студентів зі складною роботою судової системи. Він, зокрема, зосередив увагу на нормах цивільного процесуального законодавства України та на важливості правильного його практичного застосування.
З метою вдосконалення професійної підготовки майбутніх фахівців Апеляційний суд міста Києва забезпечив присутність студентів у відкритому судовому засіданні під час розгляду цивільної справи. Студенти зацікавлено спостерігали за реальним судовим процесом.
На думку керівництва суду та директора Навчально-наукового Юридичного інституту Ірини Сопілко, ознайомлення юних правників «наживо» з особливостями судового процесу є прекрасною можливістю набути першого професійного досвіду.
Джерело посилання :
http://www.apcourtkiev.gov.ua/?p=9666