Заголовок: В НАУ відбулася ХІІІ Міжнародна науково-практична конференція «Свобода, безпека та незалежність: правовий вимір»
Дата: 03/03/2023
URL: https://nau.edu.ua/ua/news/2023/3/v-nau-vidbulasya-hiii-mizhnarodna-naukovo-praktichna-konferentsiya-svoboda-bezpeka-ta-nezalezhnist-pravoviy-vimir.html
==================================================

Нещодавно на Юридичному факультеті НАУ відбулася ХІІІ Міжнародна науково-практична конференція «Свобода, безпека та незалежність: правовий вимір», в якій взяли участь провідні вітчизняні та закордонні фахівці у сфері права – вчені, державні та громадські діячі, керівники та фахівці юридичних установ. У конференції взяли участь 250 вчених та юристів-практиків із 25 країн світу.
Відкриваючи захід, проректор з міжнародного співробітництва і освіти НАУ Ірина Зарубінська наголосила на важливості спілкування та обміні досвідом між науковцями різних країн, особливо у такий непростий для України час, а також подякувала за підтримку іноземним колегам.
«Для розвитку правової науки Юридичний факультет активно розвиває мережу контактів із закордонними закладами вищої освіти та фахівцями у різних галузях права. Сподіваюсь, що навіть в умовах захисту державної незалежності та територіальної цілісності України дана конференція стане відкритим дискусійним майданчиком для обговорення проблем юридичної науки та перспектив її подальшого розвитку», вітаючи гостей зазначив в.о. декана Юридичного факультету Володимир Нікітін.
До наукової дискусії доєднались представники делегацій із закордонних університетів, юридичних компаній, громадських організацій та наукових інституцій, зокрема: Хобе Штефан – директор Інституту авіаційного, космічного та кіберправа Кельнського університету, професор, двічі почесний доктор наук (Німеччина), Адріан-Габріель Корпадін – декан факультету європейських досліджень Клузького університету імені Бабеша-Больяї, доктор, доцент (Румунія), Міхаела-Адріана Опреску – викладач факультету європейських досліджень Клузького університету імені Бабеша-Больяї, доктор (Румунія), Іштван Літвін – ректор Інституту освітнього і професійного розвитку, доктор філософії у галузі права, доцент (Угорщина), Лалі Габісонія – доктор права, завідувач кафедри основ і методів права факультету права та дипломатії Сухумського державного університету (Грузія), Мар’яна Качинська – викладач кафедри соціальних наук Нортумбрійського університету (Велика Британія), Євген Рокитський – голова Всеукраїнського об’єднання інноваційно-космічних кластерів, Український Вільний Університет (Німеччина).
Учасниками заходу були також провідні вітчизняні вчені в галузі юриспруденції, відомі правники та юристи-практики, зокрема: Ірина Куян – завідувач сектору організації державної влади та місцевого самоврядування відділу з питань правової політики, організації публічної влади Дослідницької служби Верховної Ради України, доктор юридичних наук, старший науковий співробітник, Наталія Оніщенко – заступник директора Інституту держави і права імені В.М. Корецького Національної академії наук України, доктор юридичних наук, професор, академік Національної академії правових наук України, Заслужений юрист України, Ярослав Мельник – доктор юридичних наук, провідний юрист Центру проблем імплементації європейського соціального права Інституту права Київського національного університету імені Тараса Шевченка, адвокат, Олена Бабікова – доктор юридичних наук, професор, професор кафедри кримінального права Національної академії внутрішніх справ, директор Науково-дослідного інституту проблем досудового розслідування, Тетяна Рабко – адвокат, викладач Вищої школи адвокатури НААУ, учасниця АО «Всеукраїнська адвокатська допомога», членкиня Ради Комітету з питань електронного судочинства та кібербезпеки адвокатської діяльності у складі НААУ, регіональна представниця молодіжного комітету НААУ-UNBA Next Gen у Донецькій обл., членкиня Ради Комітету з гендерної політики у складі НААУ.
Присутні на конференції відзначили, що свобода, безпека та незалежність надають нам можливість певною мірою реалізувати свій потенціал, який сприяє суспільному та особистому розвитку та підвищують якість нашого життя.