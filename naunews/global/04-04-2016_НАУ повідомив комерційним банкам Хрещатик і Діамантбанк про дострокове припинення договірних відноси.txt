Заголовок: НАУ повідомив комерційним банкам "Хрещатик" і "Діамантбанк" про дострокове припинення договірних відносин
Дата: 04/04/2016
URL: https://nau.edu.ua/ua/news/2016/4/nau-povidomiv-komerczijnim-bankam-xreshhatik-i-diamantbank.html
==================================================

Днями, з огляду на посилення позиції НАУ щодо гарантованого збереження фінансових ресурсів і раціонального та ефективного використання бюджетних коштів, адміністрація попередила в офіційному порядку комерційні банки "Хрещатик" і "Діамантбанк" про дострокове припинення договірних відносин. 1 квітня один із цих банків мав проблеми зі зняттям клієнтами, серед яких чимало співробітників університету, готівки в банкоматах і відділеннях (
http://gazeta.ua/articles/economics/_bank-hreschatik-obmezhiv-vidachu-gotivki/689527
).
Фінансисти та юристи НАУ, ретельно аналізуючи тенденції на банківському ринку України, цілеспрямовано вживають заходи щодо уникнення ризиків втрати чи замороження фінансових ресурсів. Так, державний університет посилює співпрацю з державними банками, які мають державні гарантії надійності. Йдеться про "Укргазбанк" і "Ощадбанк", з якими активно розвивається зарплатний і стипендійний проекти, а також реалізується депозитна програма. Остання є свідченням того, що нарешті ресурси університету працюють на сам університет, а не на приватні інтереси окремих фізичних в юридичних осіб. Керівник НАУ Володимир Харченко з цього приводу зазначив наступне: "Часи штучно створюваного роками дефіциту коштів і неоновлення матеріально-технічної бази минають. Колектив має відчути ефект від результатів своєї праці і, водночас, мати можливість користуватись сучасними банківськими продуктами, технологіями та не хвилюватись за збереження коштів."