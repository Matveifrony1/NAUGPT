Заголовок: В НАУ відбулися урочистості з нагоди вручення дипломів бакалаврів на ФКНТ НАУ
Дата: 13/07/2023
URL: https://nau.edu.ua/ua/news/2023/7/v-nau-vidbulisya-urochistosti-z-nagodi-vruchennya-diplomiv-bakalavriv-na-fknt-nau.html
==================================================

10 липня 2023 року на Факультеті комп'ютерних наук та технологій відбувся урочистий захід із вручення дипломів освітнього рівня «Бакалавр». Церемонія вручення дипломів проходила у святковій атмосфері: були присутні батьки, викладачі, а також гості, які побажали випускникам успіхів у майбутньому.
Свято розпочалося з привітань декана факультету Сергія Гнатюка, який наголосив на тому, що попри значні перепони карантину, а згодом і воєнного стану, студенти НАУ все ж отримали змогу здобути якісні знання та сьогодні мають можливість бути присутніми на цьому заході завдяки нашим захисникам.
Привітати випускників з також завітала проректор з гуманітарної політики та інновацій Світлана Тімкіна, яка побажала їм успіху в особистому та професійному житті, а також запросила всіх охочих до здобуття освітнього рівня «Магістр» у стінах НАУ.
Запрошеними гостями на свято стали тріо «Жоржини», які акапельно заспівали для випускників чудові українські пісні, чим зворушили всіх присутніх у залі. До речі, однією з учасниць цього вокального гурту є першокурсниця ФКНТ.
Вручення дипломів на Факультеті комп'ютерних наук та технологій стало початком нового етапу для випускників, які розпочинають свій професійний шлях у сфері інформаційних технологій. Вони готові реалізовувати свої знання та вміння на практиці, роблячи внесок у розвиток цієї швидкозмінної та важливої для нашої держави галузі.
Тож, бажаємо випускникам успіху і натхнення на цьому цікавому шляху у світі ІТ!