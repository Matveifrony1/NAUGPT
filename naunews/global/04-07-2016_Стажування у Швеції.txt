Заголовок: Стажування у Швеції
Дата: 04/07/2016
URL: https://nau.edu.ua/ua/news/2016/7/stazhuvannya-u-shvetsii.html
==================================================

З 13 по 24 червня 2016 року в м. Мальме (Швеція) на базі місцевого університету проходило навчання для державних службовців, представників неурядового сектору та освітян в рамках курсу «Стійкий освітянський менеджмент». Слухачами курсу стали 35 молодих фахівців, відібраних на конкурсній основі з понад 400 охочих, серед яких представники державних структур, фондів, громадських організацій України, освітніх закладів Білорусі, Грузії, Молдови, Литви, Естонії та Швеції. Від Національного авіаційного університету участь у курсі брала Оксана Швед, старший викладач кафедри української мови та культури Навчально-наукового Гуманітарного інституту, кандидат історичних наук. Вищевказаний курс був розроблений в форматі літньої академії для молодих фахівців, яку фінансує Шведський інститут. Цю тренінгову програму розроблено для розширення та побудови зв’язків, обміну знаннями і практиками для зростання прозорості, ефективності та стійкості в процесах управління на різних рівнях в країнах Балтійського регіону та країнах Східного партнерства ЄС. Означений курс також мав на меті зміцнити потенціал молодих фахівців та їхні індивідуальні можливості задовольняти потреби сучасної системи управління.
Зміст курсу складався з наступних навчальних модулів: «публічна етика», «управління», «сучасний менеджмент», «інтернаціоналізація», «громадське лідерство», «гендерна проблематика», «проектний менеджмент».  Навчальна програма передбачала лекції провідних шведських теоретиків і практиків, групову роботу, навчальні екскурсії для ознайомлення з найкращими діючими проектами в різних сферах. Екзаменаційним завданням курсу було розробити транснаціональний і крос-секторний проект, що мав стосуватися теми курсу. За оцінкою організаторів, це завдання було виконано з креативністю, заглибленням в тему і високим рівнем професіоналізму. Всі слухачі отримали сертифікат міжнародного зразка.