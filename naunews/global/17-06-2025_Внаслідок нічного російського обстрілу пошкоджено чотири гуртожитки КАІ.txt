Заголовок: Внаслідок нічного російського обстрілу пошкоджено чотири гуртожитки КАІ
Дата: 17/06/2025
URL: https://nau.edu.ua/ua/news/2025/6/24014.html
==================================================

Унаслідок повітряної атаки в ніч на 17 червня чотири гуртожитки Київського авіаційного інституту зазнали часткових руйнувань. Вибуховою хвилею пошкоджено вікна. На місці події працюють рятувальники ДСНС, волонтери благодійного фонду «Солом’янські котики» та психологічна служба.
Внаслідок російської атаки поранено двох студентів університету. Обидва отримали необхідну медичну допомогу та станом на зараз виписані з лікарні — їхньому життю нічого не загрожує. Загиблих немає.
Уся команда університету з ночі перебуває на місці подій, координуючи відновлювальні роботи. У частині гуртожитків уже відновлено водопостачання. Найближчим часом буде проведене дослідження технічних та електричних мереж для усунення всіх пошкоджень.
Організовано процес тимчасового переселення студентів з пошкоджених кімнат: мешканці 10-го гуртожитку переселяються до 6-го гуртожитку, а студенти 11-го гуртожитку розподіляються по інших кімнатах цього ж гуртожитку.
Захист кваліфікаційних робіт та екзамени, заплановані на 17 червня, переносяться на інші дати. Детальну інформацію про нові терміни студенти можуть отримати на кафедрах своїх факультетів.
Керівництво університету наголошує на важливості дотримання правил безпеки під час повітряних тривог. Для студентів доступна
мапа укриттів студмістечка КАІ
на офіційному сайті університету. Закликаємо завжди спускатися в укриття під час сигналів повітряної тривоги, навіть уночі, мати при собі аптечку першої допомоги та володіти
базовими навичками надання медичної допомоги.
Для тих, хто бажає допомогти відновленню інфраструктури університету, організовано
збір коштів
через благодійний фонд «Солом’янські котики» та на офіційні рахунки КАІ.
Реквізити для перерахувань:
Найменування отримувача: ДП КАІ
Код отримувача: 45853942
Рахунок отримувача: UA473052990000026003035031679
Назва банку: АТ КБ «ПРИВАТБАНК»
Призначення: Благодійна допомога
Висловлюємо подяку всім, хто допомагає університету в цей складний момент — як ресурсами, так і моральною підтримкою. Гуртожитки будуть відбудовані та відновлені.
Головне — що всі студенти та працівники живі.