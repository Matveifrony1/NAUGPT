Заголовок: У НАУ видали навчально-методичний посібник «Безпілотні авіаційні системи та комплекси Національного авіаційного університету»
Дата: 16/06/2022
URL: https://nau.edu.ua/ua/news/2022/6/u-nau-vidali-navchalno-metodichniy-posibnik-bezpilotni-aviatsiyni-sistemi-ta-kompleksi-natsionalnogo-aviatsiynogo-universitetu.html
==================================================

За сприяння ректора Національного авіаційного університету, доктора технічних наук, професора Максима Луцького, у світ вийшов навчально-методичний посібник «Безпілотні авіаційні системи та комплекси Національного авіаційного університету».
Наведені у виданні матеріали це результат багаторічних досліджень у галузі створення та експлуатації безпілотних комплексів. У посібнику подано навчальні та методичні рішення щодо розроблення та використання безпілотних повітряних суден у цивільній авіації України.
У вступному слові до видання ректор НАУ зазначив: «Національний авіаційний університет упродовж останніх десятиліть також зробив свій гідний внесок у справу розвитку безпілотної авіації. Наші науковці та здобувачі вищої освіти розробили та втілили в життя понад 30 найрізноманітніших конструкцій безпілотних повітряних суден. Цією навчально-методичною працею ми підбиваємо певні підсумки роботи науково-педагогічного колективу НАУ та з надією дивимось у майбутнє авіації України, де роль наших фахівців та їхніх розробок буде тільки зростати і підвищуватиме авторитет нашої альма-матер».
Посібник розрахований для використання здобувачами вищої освіти, які навчаються за спеціальністю 272 «Авіаційний транспорт» відповідно до освітніх програм, а також викладачами закладів вищої освіти, фахівцями у галузі механіки, автоматизації, систем зв’язку, аеронавігації, організації авіаційних робіт та інших напрямів технічного та технологічного забезпечення безпілотної авіації.