Заголовок: День відкритих сердець в НАУ
Дата: 15/11/2019
URL: https://nau.edu.ua/ua/news/1/11/den-vidkritih-serdets-v-nau.html
==================================================

14 листопада 2019 року в університеті відбувся традиційний захід – День відкритих дверей, який трансформувався у цікаве і захоплююче свято «НАУ збирає друзів».  У заходах взяли участь понад 1500 учнів навчальних закладів та професійно-технічної освіти, студентів коледжів Києва та регіонів України. Модератор – директор Навчально-наукового інституту інноваційних освітніх технологій Наталія Муранова.
Інститути, факультети, кафедри презентували найкращі свої досягнення в освітній, науковій, міжнародній діяльності, а також освітні, наукові та профорієнтаційні проекти університету задля сприяння професійному визначенню молоді.
Гості ознайомилися з перевагами навчання в університеті; переліком спеціальностей та освітніх програм; навчанням на кафедрі військової підготовки та англомовному проекті; особливостями вступної кампанії-2020 та паралельного навчанням; дізналися про організацію освітнього та наукового процесів, студентське дозвілля, наукові та спортивні гуртки, простори неформальної освіти, навчальні та наукові лабораторії.
Майбутні абітурієнти мали гарну нагоду поспілкуватися з викладачами, завідувачами кафедр та керівництвом, оглянути університетський кампус, відвідати музей НАУ, Навчальний ангар, виставку БПЛА та експозиції Науково-технічної бібліотеки НАУ.
Відкрив урочисте свято «НАУ збирає друзів» проректор з навчальної роботи Артур Гудманян, який побажав майбутнім абітурієнтам прагнути до вершин знань, старанно навчатися, рейтингових сертифікатів ЗНО, здійснення задумів і планів і, звичайно ж, стати студентами Національного авіаційного університету, який незмінно залишається флагманом вищої освіти України.
На святі за багаторічну співпрацю, значний особистий внесок у розбудову та розвиток системи середньої та позашкільної освіти, високий професіоналізм у вихованні учнівської молоді, активну громадську діяльність щодо формування корпоративної культури партнери університету були відзначені «Подяками» ректора. Серед них освітяни Солом’янського району міста Києва: директор СЗШ № 69 Віктор Ужицький; директор СШ № 64 з поглибленим вивченням іспанської, англійської та французької мов Оксана Юшко; заступник директора з виховної роботи СШ № 187 з поглибленим вивченням української та англійської мов Юлія Приймаченко; головний спеціаліст відділу позашкільної освіти та виховання Управління освіти Тетяна Кулікова; виконуюча обов’язки начальника Управління освіти Аліна Рогова; керівник танцювального ансамблю ритм-балет «Пірует» Палацу дитячої та юнацької творчості Зіновія Косенко; заступник директора з навчально-виховної роботи Палацу дитячої та юнацької творчості Світлана Тарасюк.
Також Грамотами НАУ нагороджено Народні художні колективи Центру дитячої та юнацької творчості Солом’янського району міста Києва: «Студію музичного мистецтва естради «Крок» ‑ художній керівник Олександр Михайлов та ансамбль сучасного та стилізованого танцю «Пектораль» ‑ художній керівник Андрій Пехоцький.
Окрасою святкового концерту стали творчі мистецькі художні номери гостей університету та студентів. Гарний настрій гостям подарували – танцювальні колективи: «Політ», «Пектораль», «Пірует»; студія музичного мистецтва естради «Крок»; співаки ‑ Єлеонора Костюк, Юлія Ярошенко, Аліна Скитиба та вокальний ансамбль ЦКМ НАУ.
Усі учасники Дня відкритих дверей отримали позитивні емоції, гарний настрій та незабутні враження. Тож запрошуємо всіх бажаючих абітурієнтів на традиційні нові зустрічі до НАУ!