Заголовок: Пишаємося успіхами наших студентів
Дата: 06/07/2017
URL: https://nau.edu.ua/ua/news/2017/6/pishaemosya-uspihami-nashih-studentiv.html
==================================================

Студентка Навчально-наукового гуманітарного інституту 5 курсу ОС «Магістр» Катерина Клюзко разом з учасниками делегації з України стала учасником молодіжного форуму німецької молоді (ВDKJ) у м. Альтенберг (Німеччина).
У рамках форуму в різних містах були проведені зустрічі з молодіжними організаціями, у тому числі, з організаціями, що працюють з сирійськими біженцями та мігрантами. Молоді люди обмінялися досвідом та методами роботи з дітьми та підлітками, а також вивчили напрацювання психологічної служби, що надає допомогу студентам під час навчання. Міжнародні партнери готові продовжувати співпрацю та налагоджувати дружні відносини між Україною та Німеччиною з питань надання психологічної допомоги населенню.
Після повернення в Україну Катерина провела третій етап Всеукраїнської Школи «Агенти змін», де вона є засновницею, організатором, тренером, ментором для  підлітків з різних куточків  України. Метою Школи є виховання громадської свідомості учнівської молоді шляхом неформального інтерактивного навчання. Школа має кілька етапів, після закінчення яких учні презентують реалізовані проекти громадянських ініціатив і втілюють їх у своїх населених пунктах. Для цього тренери проекту надають підліткам необхідні знання та інструментарії. У своїй роботі Катерина Клюзко використовує різні інтерактивні методи, поєднуючи психологічні та педагогічні практики. Програма Школи затверджена Міністерством Освіти України з 2016р. як позашкільна програма у всеукраїнських  Школах Малої академії наук України.
Свої знання, вміння, набутий досвід Катерина продовжила реалізовувати під час проведення психологічних тренінгів та психологічної майстерні для підлітків з різних населених пунктів, що постраждали від конфлікту на Сході України у таборі «Мости надії» (Київської обл.), та майстер-класу для студентів 1 курсу спеціальності «Психологія».