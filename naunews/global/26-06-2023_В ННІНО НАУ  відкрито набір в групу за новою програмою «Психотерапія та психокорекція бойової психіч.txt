Заголовок: В ННІНО НАУ  відкрито набір в групу за новою програмою «Психотерапія та психокорекція бойової психічної травми»
Дата: 26/06/2023
URL: https://nau.edu.ua/ua/news/2023/6/v-nnino-nau-vidkrito-nabir-v-grupu-za-novoyu-programoyu-psihoterapiya-ta-psihokorektsiya-boyovoi-psihichnoi-travmi.html
==================================================

Оголошуємо набір В Центрі експертизи і сертифікації ННІНО на чергову групу на онлайн курси підвищення кваліфікації за новою програмою «Психотерапія та психокорекція бойової психічної травми».
По закінченню навчання учасники отримують державний документ встановленого зразка українською та англійською мовами про підвищення кваліфікації в Національному авіаційному університеті.
Це оновлена, доповнена та змінена програма, що сформувалась на базі програми «Профілактика та психокорекція бойової психічної травми», яка була підготовлена на замовлення слухачів у листопаді 2022 року.
Програму вже успішно опанували слухачі із більшості регіонів України (Києва, Боярки, Дніпра, Житомира, Запоріжжя, Кривого Рогу,
Краматорська, Кам’янець-Подільська, Одеси, Миколаєва, Новоград-Волинського, Новомосковська, Сум, Черкас, Волованівська) та зарубіжжя (Ізраїль, Німеччина, Нідерланди, Польща, Румунія, Словенія).
Суттєвою відмінністю нового варіанту програми в першу чергу є динамічність та інтенсивність проходження занять, що пов’язано з необхідністю швидкого отримання знань, вмінь та навичок володіння сучасними дієвими методиками діагностики та реабілітації окремих кризових станів військовослужбовців.
Під час проходження курсу слухачі отримають змогу:
• опанувати сучасні методи керованої психофізіологічної саморегуляції поведінки військовослужбовців при підготовці і проведенні бойових дій;
• набути знання, вміння та навички зняття гострого стресу;
• відпрацювати специфіку антистресової підготовки військовослужбовців до майбутніх екстремальних ситуацій методом «Ключ»;
• ознайомитись із сучасними підходами до медико-психологічної реабілітації військовослужбовців, які пережили бойову психічну травму.
Індивідуальний діалог, який на початку курсів проводить викладач, дозволяє внести певні корективи і доповнення до програми, з урахуванням побажань та очікувань від навчання і специфіку роботи учасників.
Курси проводить Вишніченко Сергій Іванович, кандидат мед. наук, досвідчений практик та висококласний спеціаліст у сфері психотерапії і психіатрії, який має як багаторічний, так і сучасний досвід роботи з профілактики та психокорекції бойової психічної травми.
Всі записи онлайн-зустрічей, презентації, додаткові матеріали, опитувальники, тести, література надаються в загальному чаті курсу у соціальній мережі Telegram.
Додаткові запитання – за телефоном
+38(050)-937-67-60
Маліновська Наталія Миколаївна