Заголовок: Участь делегації Національного авіаційного університету у  Всесвітньому Конгресі Міжнародного інституту логістики і транспорту
Дата: 07/06/2018
URL: https://nau.edu.ua/ua/news/1/6/uchast-delegatsii-natsionalnogo-aviatsiynogo-universitetu-u-vsesvitnomu-kongresi-mizhnarodnogo-institutu-logistiki-i-transportu.html
==================================================

У період  з 4 по 6 червня 2018 року делегація Національного авіаційного університету у складі ректора Володимира Ісаєнка та заступника начальника відділу міжнародних зв’язків Дмитра Бугайка відвідала Всесвітній Конгрес Міжнародного інституту логістики і транспорту, Великобританія (CILT International Convention 2018 ), який проходив у місті Вроцлав (Польща).
Тематика цьогорічного конгресу включала у себе питання розширення співпраці країн Східної Європи з різними регіонами світу, а також нагальні проблеми розвитку логістики і транспорту на сучасному етапі, такі, як революція електричних автомобілів, роль жінок у розвитку логістики і транспорту, шляхи розвитку освіти і науки у галузі логістики з метою підвищення якості підготовки молодих спеціалістів транспортної галузі. До відкритої дискусії залучились сотні фахівців та науковців з 25 країн світу.
Делегація НАУ прийняла участь у панелі «Промисловість - CILT - співпраця університетів у Центральній та Східній Європі та за її межами». Під час свого виступу ректор НАУ Володимир Ісаєнко наголосив на пріоритетному значенні розвитку зв’язків між вищими навчальними закладами Центральної та Східної Європи та провідними представниками світової транспортної індустрії з метою підвищення якості підготовки нової генерації фахівців у галузі логістики і транспорту. Ректор ознайомив учасників Конгресу з особливостями організації навчального процесу за транспортними спеціальностями, пріоритетами у міжнародній співпраці та основними напрямками науково-інноваційного пошуку НАУ.
Делегацією НАУ проведено переговори з керівним складом Міжнародного інституту логістики і транспорту у Польщі (СILT Poland), Міжнародного університету логістики і транспорту у Вроцлаві (Польща), Університету Зиліна (Словаччина), Технологічного університету Нінгбо (Китай), Кренфільдського університету (Великобританія) та інших вищих навчальних закладів щодо системного розвитку співпраці у галузі міжнародної освіти.
У результаті переговорів підписано Меморандум про взаєморозуміння з Міжнародним інститутом логістики і транспорту у Польщі (СILT Poland). Підписання меморандуму окреслює перспективи входження НАУ у всесвітню мережу Міжнародного інституту логістики і транспорту, розробки та акредитації сучасних навчальних програм за напрямами логістики і транспорту, що є запорукою подальшого підвищення якості навчального процесу молодих спеціалістів транспортної галузі та істотно підвищує конкурентоздатність випускників НАУ на міжнародному ринку праці.