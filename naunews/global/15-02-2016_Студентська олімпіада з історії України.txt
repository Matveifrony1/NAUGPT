Заголовок: Студентська олімпіада з історії України
Дата: 15/02/2016
URL: https://nau.edu.ua/ua/news/2016/2/studentska-olimpiada-z-istorii-ukraini.html
==================================================

11 лютого 2016 року кафедра історії та документознавства Навчально-наукового Гуманітарного інституту організувала та провела І етап Всеукраїнської студентської олімпіади з історії України. В інтелектуальному змаганні взяли участь більш як 30 студентів 1 та 2 курсів нашого університету, зокрема представники НН ГМІ, НН ІЕБ, НН ІІДС, НН ІКІТ, НН АКІ.
Завдання були укладені відповідно до вимог навчальної програми з історії України та спрямовані на виявлення поглибленого знання і розуміння низки визначальних історичних подій, явищ, процесів. Студенти проходили тестування і писали есе. Тема творчого завдання «Михайло Грушевський – історик і політик: у контексті сучасності», присвячена видатному вченому-енциклопедисту, державному і громадському діячеві. 150-річчя від дня його народження Україна відзначатиме у 2016 році. Учасники олімпіади вбачають у науковому і громадсько-політичному доробку М.С. Грушевського одне з життєдайних джерел сьогоденного утвердження української державності.
Роботи перевіряло журі під головуванням завідувача кафедри, доктора історичних наук І. Тюрменко. За результатами виконання завдань І етапу олімпіади з історії України, журі у складі: доцента Л. Божук, доцента Н. Бем, доцента О. Юрченко, старшого викладача О. Ількової, старшого викладача Ж. Паскал, викладача Ю. Кондрашевської визначило переможців.
Призові місця вибороли такі студенти:
Алла Марченко (102 бали) –221 група НН ГМІ.
Інна Ніколаєнко (87 балів) –222 група НН ГМІ.
Тетяна Савицька (73 бали) –110 група НН ІЕБ.
Вітаємо переможців та бажаємо їм посісти призові місця на заключному ІІ етапі олімпіади.