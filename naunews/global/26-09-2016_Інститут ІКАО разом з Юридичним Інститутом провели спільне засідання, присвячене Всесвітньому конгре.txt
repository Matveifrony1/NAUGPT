Заголовок: Інститут ІКАО разом з Юридичним Інститутом провели спільне засідання, присвячене Всесвітньому конгресу «Авіація в 21-му столітті»
Дата: 26/09/2016
URL: https://nau.edu.ua/ua/news/2016/9/institut-ikao-razom-z-yuridichnim-institutom-proveli-spilne-zasidannya-prisvyachene-vsesvitnomu-kongresu-aviatsiya-v-21-mu-stolitti.html
==================================================

20 вересня 2016 року у залі вченої ради Національного авіаційного університету Інститут ІКАО разом з Юридичним інститутом провели спільне засідання, присвячене Всесвітньому конгресу «Авіація в 21-му столітті». Почесне право відкрити засідання було надано директору Юридичного Інституту, доктору юридичних наук, доценту Ірині Сопілко та директору Інституту ІКАО, провідному світовому експерту в галузі безпеки авіації, професору Галині Сусловій. В своєму виступі Галина Андріївна наголосила на важливій ролі, яку відіграє авіація в наш час, а також на необхідності забезпечення безпеки авіації у глобальному контексті. Потім слово було надано почесним гостям заходу, серед яких були директор регіонального представництва компанії «Турецькі авіалінії» в Україні Дінчер Саїджи та заступник директора Міжнародного аеропорту «Бориспіль» Микола Хлівний. Почесні гості сказали багато теплих слів на адресу Національного авіаційного університету та організаторів заходу. Крім того, було зазначено, що зараз як ніколи потрібна тісна співпраця між суб’єктами авіаційної галузі з метою її ефективного функціонування та досягнення високих результатів в майбутньому.
Доповідачі від Інституту ІКАО ознайомили присутніх з аспектами функціонування захищеної мережі постачання вантажів в авіації та розповіли про досвід роботи Федеральної служби повітряних маршалів у Сполучених Штатах Америки, а також навели аргументи, чому подібні служби мають бути створені в Україні та інших державах світу. Представники Юридичного інституту у своїх доповідях розглянули питання законодавчого забезпечення авіаційної галузі та важливості дотримання і виконання законодавчих актів, вимог і правил всіма суб’єктами діяльності, пов’язаної з авіацією. Загалом, засідання пройшло у теплій та креативній атмосфері, і всі його учасники підкреслили для себе багато нового і цікавого, а також побажали, щоб надалі подібні заходи проводились якомога частіше. За підсумками засідання, між учасниками було досягнуто домовленості щодо продовження обговорення усіх піднятих питань на конференції в листопаді цього року.