Заголовок: Акція «Студенти-дизайнери – воїнам АТО»
Дата: 20/11/2017
URL: https://nau.edu.ua/ua/news/2017/11/aktsiya-studenti-dizayneri-–-voinam-ato.html
==================================================

До Міжнародного дня студентів 17 листопада 2017 року була проведена Благодійна студентська виставка виробів ручної роботи «УКРАЇНСЬКИЙ КОЛОРИТ», яку організувала старший викладач кафедри комп’ютерних технологій дизайну і графіки Любава Обуховська. Цей культурно-соціальний проект носив мистецько-презентаційний, навчально-пізнавальний і благодійний характер. Виставку побачили викладачі, студенти та гості інституту.
На виставці експонувалися близько 80 виробів студентів 2-го курсу напряму «Дизайн», зроблені вручну з дерева, шпону, глини, бісеру, скла, металу, пластику, текстилю, паперу. Роботи були виконані у різних техніках, із застосуванням різних художніх прийомів та інструментів: по дереву – випилювання, вижигання, сколочення, склеювання, фарбування моренням, лакування, різьба, розпис, декупаж; по металу – гнуття, скручування; по глині – ліплення, обпалення, розпис; по текстилю – шиття, в’язання, макраме, вишивка, ляльки-мотанки; плетіння з бісеру, соломи, лози тощо.
Відвідувачі виставки були небайдужими до бажання студентів допомогти воїнам АТО. Усі пожертвувані кошти за деякі експонати виставки передані на потреби госпіталю для воїнів АТО через волонтерку Юлію Цибу, яка, до речі, є випускницею НАУ 2007 року напряму «Дизайн». Понад три роки вона опікується пораненими прикордонниками, які лікуються у Центральному клінічному госпіталі Державної прикордонної служби, за що була нагороджена почесним знаком "За службу державі". Про Юлію можна прочитати у журналі "Кордон" (№7/2015 у рубриці "Справа честі").
Усі вироби, які залишилися після виставки, будуть передані до дитячого будинку до Дня Святого Миколая, яким опікується студрада Навчально-наукового інституту Аеропортів.
Після проведення заходу буде видано каталог експонатів виставки 2017.