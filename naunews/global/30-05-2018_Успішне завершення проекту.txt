Заголовок: Успішне завершення проекту
Дата: 30/05/2018
URL: https://nau.edu.ua/ua/news/1/5/uspishne-zavershennya-proektu.html
==================================================

24 травня 2018 року студенти Навчально-наукового юридичного інституту Ірина Костяна та Володимир Спірін отримали сертифікати про успішне завершення навчального курсу «Критичне мислення і адвокатура як фундамент вільного суспільства», організованого громадською некомерційною благодійної корпорацією штату Юта «Левіт Інститут міжнародного розвитку» (США). За сприяння у підтримці проекту сертифікат також отримала директор інституту, д.ю.н., доцент Ірина Сопілко.
У рамках підписаного меморандуму між НАУ та Левіт Інститутом міжнародного розвитку» (США) протягом 2017-2018 н. р. в НН ЮІ реалізовувався проект «Критичне мислення і адвокатура як фундамент вільного суспільства». У ході виконання проекту університет відвідало 12 американських практикуючих юристів, які прочитали понад 50 годин лекцій. Закордонні фахівці готували наших студентів до змагань з судового моделювання та надавали їм можливість продемонструвати набуті ними навички,  необхідні для змагальної системи судочинства. Юристи-практики розповідали студентам про правила перехресного допиту в суді, обговорювали різні теорії і теми, за якими потрібно будувати та групувати питання для свідків, навчали психологічним «трюкам», які можна використовувати під час судового засідання. Студенти також мали нагоду попрактикуватися у складанні промови прокурора та адвоката.
Взявши участь в імітаційній судовій справі, яка проходила в залі судового засідання КНУ ім. Тараса Шевченка, Ірина Костяна та Володимир Спірін вибороли можливість отримати стажування у США.