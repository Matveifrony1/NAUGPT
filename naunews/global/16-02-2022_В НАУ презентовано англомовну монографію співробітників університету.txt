Заголовок: В НАУ презентовано англомовну монографію співробітників університету
Дата: 16/02/2022
URL: https://nau.edu.ua/ua/news/2022/2/v-nau-prezentovano-anglomovnu-monografiyu-spivrobitnikiv-universitetu.html
==================================================

15 лютого на Юридичному факультеті (ЮФ) Національного авіаційного університету відбулася презентація виданої в Угорщині колективної англомовної монографії «Інформаційна безпека України - 30 років незалежності», у підготовці якої взяли участь науковці, науково-педагогічні працівники та аспіранти факультету.
Наукове видання присвячене 30-річчу незалежності України та є узагальненням результатів проведеної у травні відкритої дискусії «Інформаційна безпека України - 30 років незалежності», під час якої було обговорено ключові проблеми забезпечення інформаційного суверенітету нашої держави та окреслено підходи до захисту і розвитку національного інформаційного простору.
Інтерес до цієї теми сьогодні набуває особливої ваги, враховуючи загрози та виклики, спричинені напругою інформаційного поля як українського так і закордонного.
Під час презентації, головний редактор видання, декан ЮФ НАУ Ірина Сопілко зазначила: «Наші наукові надбання не тільки популяризують вітчизняну юридичну науку за межами України, а й демонструють нашим зарубіжним партнерам позицію щодо спільних дій по забезпеченню безпеки інформаційного простору. У нас уже налагоджена співпраця у спільній видавничій діяльності з партнерами Польщі, Канади, Словаччини та ін. Видання даної монографії в Угорщині розширює коло нашого партнерства та відкриває нові перспективи для наукового зростання».
Науково-дослідницька праця стане у нагоді науковим працівникам, спеціалістам державних органів у інформаційній галузі, спрямованих на захист національної безпеки та оборони України, аспірантам, здобувачам вищої освіти та всім зацікавленим у даній проблематиці.