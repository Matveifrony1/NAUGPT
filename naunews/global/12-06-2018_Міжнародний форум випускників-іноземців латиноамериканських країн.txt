Заголовок: Міжнародний форум випускників-іноземців латиноамериканських країн
Дата: 12/06/2018
URL: https://nau.edu.ua/ua/news/1/6/mizhnarodniy-forum-vipusknikiv-inozemtsiv-latinoamerikanskih-krain.html
==================================================

12 червня в НАУ відбувся Міжнародний форум випускників-іноземців латиноамериканських країн закладів вищої освіти України. Серед них було  чимало випускників, які свого часу закінчили Київський інститут інженерів цивільної авіації. З вітальним словом до присутніх від імені колективу та Вченої ради НАУ звернувся ректор університету Володимир Ісаєнко.
«Вітаючи дорогих гостей в нашому університеті хочу нагадати, що НАУ є одним із провідних закладів вищої освіти авіаційного профілю, а в останні 20-25 років у нас ведеться підготовка фахівців і за іншими напрямками, - сказав ректор НАУ. - За свою багату, майже 85-річну історію наш університет підготував десятки тисяч фахівців майже для 140 країн світу».
Володимир Миколайович зауважив, що в НАУ навчається близько 1000 іноземців із 55 країн світу (зокрема з Латинської Америки). Наразі міжнародні контакти більш як із 50-ма країнами світу не обмежуються лише навчанням іноземних студентів у НАУ, але й включають у себе стажування та поїздки науково-освітнього характеру як викладачів, так і студентів університету, зокрема в такі країни, як: Перу, Іспанія, Бразилія, Канада, Голландія, Німеччина, Франція, Китай та інші.
«Інноваційною основою міжнародних зв’язків нашого університету є розвиток і комплексне використання в навчальному процесі результатів наукових досліджень відповідно зі стратегічними напрямками діяльності НАУ, - підкреслив ректор. - Це такі напрямки, як авіаційно-космічна, еко-біотехнології, енергозберігаючі технології, матеріалознавство й інформаційні технології. Розвиваються різні напрямки авіації: крім пілотованої, ще й напрямок безпілотних літаючих апаратів, які є одним із найновіших трендів діяльності нашого університету».
За останні два роки, - продовжував ректор, - було підписано ряд угод про створення філіалів, або ж спільних закладів вищої освіти, з Китаєм (у місті Ханчжоу в аерокосмічному інституті), з авіаційним коледжем у Канаді (у провінції Північне Онтаріо), із Німеччиною (в Гамбурзі), з Єгиптом, Нігерією та іншими країнами. Ця робота продовжується й контакти розширюються, що дасть змогу в майбутньому готувати спеціалістів не лише на території України, але й за її межами.
На завершення Володимир Ісаєнко висловив сподівання, що такі зустрічі відбуватимуться регулярно та будуть плідними, сприяючи подальшому розвитку міжнародного співробітництва.
Перед присутніми також виступив Президент Асоціації випускників латиноамериканських країн пан Бісмарк Ескобар. «Майже через тридцять років нам випала нагода приїхати до країни, яка стала для всіх нас другим домом. У вас ми отримали знання і фах, який сприяв нам стати корисними для суспільства у своїх країнах, - сказав президент. – Ми вдячні за теплий прийом й ніколи не забудемо ні вашої країни, ні освітні заклади, в яких  навчалися.
Будемо продовжувати працювати для того, щоб Україна завжди була представлена на міжнародній арені, а особливо в Латинській Америці».
На завершення ректор НАУ Володимир Ісаєнко вручив дипломи та пам’ятні відзнаки учасникам Форуму, а на згадку про зустріч – були зроблені колективні фото керівництва НАУ з шановними гостями.
Крім того, для гостей Міжнародного форуму було проведено екскурсію територією НАУ.