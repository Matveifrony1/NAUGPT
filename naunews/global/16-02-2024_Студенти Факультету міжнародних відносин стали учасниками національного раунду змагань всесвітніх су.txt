Заголовок: Студенти Факультету міжнародних відносин стали учасниками національного раунду змагань всесвітніх судових дебатів з міжнародного публічного права
Дата: 16/02/2024
URL: https://nau.edu.ua/ua/news/2024/2/studenti-fakultetu-mizhnarodnih-vidnosin-stali-uchasnikami-natsionalnogo-raundu-zmagan-vsesvitnih-sudovih-debativ-z-mizhnarodnogo-publichnogo-prava.html
==================================================

Студенти Факультету міжнародних відносин взяли участь у щорічному
національному раунді змагань всесвітніх судових дебатів з міжнародного публічного права імені Філіпа Джессапа.
До складу команди ФМВ увійшли студенти спеціальності «Міжнародне право» та «Міжнародні відносини». Менторами виступили випускники ФМВ
Богдан Комінко та Микола Нікіфорук
, які у свій час гідно представили наш факультет на судових дебатах, а зараз будують успішну кар’єру у сфері міжнародного права. Також партнер однієї з найбільших юридичних фірм України «Asters»
Гліб Бялий
допоміг у підготовці матеріалів для виступу на дебатах
Упродовж трьох місяців підготовки наші студенти на чолі з менторами навчилися як проводити юридичне дослідження, формувати позов та лінію захисту, писати судові меморіали.
Національний раунд змагання складався з двох частин —
письмової та усної
, під час яких студенти отримали навички формулювання переконливої промови та виступу перед суддями.
Після раундів, що проходили у Київській школі економіки, усі учасники мали можливість поспілкуватися з суддями, іноземними та українськими партнерами та юристами іменитих фірм на нетворкінгу.
Судові дебати з міжнародного публічного права імені Філіпа Джессапа — це змагання студентів-правників з міжнародного публічного права, під час якого проходять усні та письмові судові дебати за правилами
Міжнародного Суду — основного судового органу Організації Об’єднаних Націй.
Конкурс проводиться
Міжнародною асоціацією студентів-правників та є найбільшим судовим змаганням із міжнародного публічного права у світі, в якому беруть участь команди з різних університетів з понад 80 країн світу.