Заголовок: Всесвітній день охорони праці 2020 року: «Зупинимо пандемію: безпека і здоров’я на роботі можуть врятувати життя»
Дата: 27/04/2020
URL: https://nau.edu.ua/ua/news/2020/kopiya-berezen/vsesvitniy-den-ohoroni-pratsi-2020-roku-zupinimo-pandemiyu-bezpeka-i-zdorov’ya-na-roboti-mozhut-vryatuvati-zhittya.html
==================================================

Щороку 28 квітня у Всесвітній день охорони праці, згідно з Указом Президента України від 18.08.2006 №685/2006 в Україні відзначають День охорони праці.
Цьогоріч Україна долучилася до ініціативи Міжнародної організації праці провести заходи під гаслом «Зупинимо пандемію: безпека і здоров’я на роботі можуть врятувати життя».
Запровадження карантинних заходів змусило підприємства переглянути не тільки свої звичні плани, а й ставлення до профілактики виробничого травматизму, особливо до ймовірного зараження працівників новою невивченою формою інфекції. Тепер життя і здоров’я найманих працівників напряму залежить від ставлення роботодавців до своїх кадрів, до них особисто та їх сімей.
В умовах глобальної пандемії нового коронавірусу для запобігання поширенню інфекції, захисту здоров’я громадян та надання допомоги хворим, суспільство має об’єднати зусилля заради подолання наслідків епідемії.
Заходи з профілактики та пом’якшення наслідків поширення COVID-19:
• Часто мийте руки(впродовж 30 секунд) або обробляйте дезінфікуючими засобами.
• Під час кашлю та чханні прикривайте рот і ніс паперовою хустинкою. Використану хустку варто негайно викинути та помити руки.
• Обов’язково використовуйте одноразові маски для обличчя.
• Організуйте роботу так, щоб забезпечити фізичне дистанціювання на відстань не менше 2 метрів від інших осіб.
• Уникайте особистих зустрічей, віддаючи перевагу телефонним дзвінкам, електронній пошті або онлайн зустрічам. Якщо необхідно організувати зустрічі, передбачте місце, яке дозволяє забезпечити фізичне дистанціювання.
• Заохочуйте культуру регулярного витирання столів і робочих місць, дверних ручок, телефонів, клавіатур і робочих об’єктів антисептиком.
• Збільште подачу чистого повітря до кімнат та робочих приміщень.
• Забезпечте соціальне дистанціювання та максимально можливо тримайтеся подалі від «місць скупчення людей»
Що можна зробити особисто:
• якщо ви захворіли обов'язково зверніться до свого сімейного лікаря;
• прикривайте рот під час кашлю чи чхання зігнутим ліктем, або краще одноразовою серветкою;
• часто мийте руки з милом чи обробляйте антисептичними спиртовмісними засобами;
• уникайте близького контакту з тими, хто має гарячку або кашель.
Відділ охорони праці та профспілка НАУ