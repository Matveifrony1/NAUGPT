Заголовок: НЕЗАБАРОМ У НАУ БУДЕ ТЕПЛО
Дата: 07/11/2017
URL: https://nau.edu.ua/ua/news/2017/11/nezabarom-u-nau-bude-teplo.html
==================================================

6 листопада на засіданні ректорату Національного авіаційного університету головним питанням для обговорення стало підключення навчальних корпусів та гуртожитків до опалювальної мережі. За інформацією головного інженера Юрія Кочергіна, усі комунальні служби університету повністю готові до опалювального сезону, заборгованості по оплаті немає. Гуртожитки уже підключені до опалення, але температурний режим у житлових приміщеннях ще доволі невисокий через те, що будівлі, у яких ввімкнули опалення недавно, поки не встигли прогрітися.
Проректор з корпоративного управління Володимир Шульга відзвітував, що ліцеї та коледжі НАУ вже підключені  до опалення.
Навчальні корпуси університету будуть підключені до тепломереж найближчим часом.  Так, за інформацією КМДА
http://kievcity.gov.ua/news/55933.html
,  у Києві розпочнуть підключати заклади бюджетної сфери, зокрема, заклади культури, освіти тощо. Насамперед, йде мова про музеї, де зберігаються історичні пам’ятки, картинні галереї, а також вищі навчальні заклади, де перебувають студенти. 3 листопада відповідне рішення було прийняте під час засідання постійної комісії КМДА з техногенно-екологічної безпеки та надзвичайних ситуацій (ТЕБ та НС) під керівництвом заступника голови КМДА Петра Пантелеєва.
«Ми вкотре змушені приймати рішення на комісії ТЕБ та НС щодо підключення бюджетних установ, аби уникнути фатальних наслідків. Інакше існують ризики для здоров’я студентів, збереження унікальних пам’яток культури тощо.», – зазначив Петро Пантелеєв.
Однак, зауважив він, невирішене питання ціни на газ для бюджетних установ може призвести до виникнення різниці в тарифах, що в подальшому може лягти тягарем на державний бюджет.
«Ми маємо сподівання, що на найближчому засіданні Національної комісії, що здійснює державне регулювання у сферах енергетики та комунальних послуг (НКРЕКП), 7 листопада буде розглянуте питання коригування тарифу для бюджетних установ», – зазначив заступник голови КМДА.
Нагадаємо, для потреб бюджетних організацій виробництва теплової енергії, яка використовується для обігріву та гарячого водопостачання лікарень, дитячих садків та шкіл, ціна природного газу складає 7,9 тис. грн за 1 тис. кубометрів. У той же час у тарифі на виробництво теплової енергії ціна природного газу складає 4,94 тис. грн за 1 тис. кубометрів. Виникає фінансова різниця вартості природного газу, для якої не передбачене джерело погашення. Це спричинить виникнення додаткових боргів теплопостачальних підприємств за спожитий природний газ.