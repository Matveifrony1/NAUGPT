Заголовок: Висока оцінка якості підготовки фахівців в галузі архітектури та будівництва в Національному авіаційному університеті
Дата: 05/12/2016
URL: https://nau.edu.ua/ua/news/2016/12/visoka-otsinka-yakosti-pidgotovki-fahivtsiv-v-galuzi-arhitekturi-ta-budivnitstva-v-natsionalnomu-aviatsiynomu-universiteti.html
==================================================

На ім’я в.о. ректора НАУ надійшов лист від заступника міського голови м. Обухова Володимира Цельори з Подякою за підготовку висококваліфікованих працівників у галузі архітектури та будівництва.
У листі висловлюється прохання розробити в процесі дипломного проектування реальний комплекс проект концептуального плану містобудівного розвитку прибережних зон і прирічкових територій річки Кобрин на всьому її шляху в м. Обухові. Пропонується передбачити формування нових містобудівних ансамблів та вузлових точок міста, запропонувати архітектурні та конструкторські проектні рішення нових житлових комплексів середньої поверховості, розвиток та перспективи влаштування інженерних мереж та інженерного забезпечення в умовах нового будівництва, а також пропозиції з опорядження набережних та прибережних зон річки Кобрин та озера.
Така пропозиція зацікавила завідувачів випускових кафедр – архітектури та комп’ютерних технологій будівництва, бо є цікавою для науково-педагогічних працівників та студентів. У викладачів Навчально-наукового інституту аеропортів уже є досвід комплексного проектування, який вони здобули під час багаторічної співпраці з Київської міською державною адміністрацією м. Києва. Тоді вони створювали проекти паспортизації вулиць м. Києва, дослідження архітектурних споруд, облаштування схилів р. Дніпра, облаштування транспортної інфраструктури тощо.
28 листопада 2016 року відбулась робоча нарада з представником міської державної адміністрації м. Обухів Володимиром Старчуком, директором Навчально-наукового інституту Аеропортів Октябриною Чемакіною та завідувачами кафедр стосовно співпраці в розробці комплексного концептуального плану містобудівного розвитку м. Обухова.
Співпраця з головним архітектором м. Обухова додасть нових навиків практичного застосування набутих теоретичних знань та вмінь.