Заголовок: Сергій Квіт: У НАУ авіація повинна зростати і розвиватися, а не навпаки - скорочуватися за рахунок комерції
Дата: 21/08/2015
URL: https://nau.edu.ua/ua/news/2015/8/sergij-kvit-u-nau-aviacziya-povinna-zrostati-i-rozvivatisya.html
==================================================

20 серпня 2015 року у Будинку Уряду відбувся брифінг Міністра освіти і науки України Сергія Квіта щодо наслідків аудиту в Національному авіаційному університеті.
Як повідомив Міністр, Національний авіаційний університет – це унікальний і важливий навчальний заклад країни, який має наукову вагу, великі перспективи не лише для підготовки кадрів для авіаційної галузі, але й для міжнародної співпраці України. «З одного боку, ми ставимося до цього університету як до вищого навчального закладу особливої ваги та пов'язуємо з ним реалізацію важливих національних інтересів, з іншого – він став об'єктом комерційної уваги кількох осіб. Серед яких, проректор Національного авіаційного університету Максим Луцький», - пояснив Сергій Квіт.
За словами Міністра, впродовж декількох місяців Міністерство освіти і науки за проханням виконуючого обов'язки ректора університету проводило перевірку у Національному авіаційному університеті. «Ми перевіряли не тільки навчальний процес, а й господарську діяльність університету», - додав Сергій Квіт.
Міністр зауважив, що за результатами перевірки було виявлено проблеми не лише у вищому навчальному закладі, а й у самому Міністерстві освіти і науки. «Я прийняв рішення розпустити відділ внутрішнього аудиту Міністерства, який займається перевірками навчальних закладів. Дивним чином інтереси тих осіб, які мають комерційну зацікавленість у НАУ - збігаються з інтересами наших колег, які перевіряли цей навчальний заклад»,- повідомив Сергій Квіт.
Водночас Міністр запевнив, що розпочатий аналіз аудиторської перевірки буде доведений до кінця, а всі документи МОН передасть до правоохоронних органів. Серед порушень, виявлених перевіркою, Сергій Квіт назвав маніпуляцію з землею у Києві та Київській області, маніпуляцію з квартирами, незаконне призначення та перебування на посадах ряду проректорів, маніпуляції з інвесторами, закупівлю австрійських літаків за не законною процедурою.
«
Не отримано матеріальних активів – компенсація за земельну ділянку під забудову та 43 квартири в збудованому будинку», - уточнив Міністр.
За словами Сергія Квіта, після прозорих та відкритих виборів ректора НАУ, який буде дбати не тільки про сам університет та його репутацію, заклад і надалі зможе нормально розвиватися, займатися науковою діяльністю. «Нам важливо, щоб в університеті авіація не скорочувалася за рахунок комерції, а навпаки – зростала і розвивалася»,- підкреслив Міністр.
Сергій Квіт також повідомив, що виконуючим обов'язки ректора Національного авіаційного університету призначено Рімвідаса Хращевського, який був викладачем в цьому навчальному закладі.
Під час брифінгу Міністр підкреслив, що корупція – це соціальна проблема. Вона пов'язана ще з пострадянською свідомістю, а також із соціально-економічними умовами, котрі склалися в державі. «Наші студенти частіше готові давати хабарі, ніж викладачі готові їх брати»,- наголосив Сергій Квіт.
Міністр зазначив, що одне із ключових завдань Уряду – це боротьба з корупцією. Сергій Квіт нагадав, що нещодавно Парламентом прийнято закон, відповідно до якого, ректорами не можуть бути ті люди, які підпадають під дію закону про люстрацію, проти кого доведені звинувачення в корупції або в кримінальних злочинах. «Корупція не є метою університетів, і не є метою ректорів. Сучасний університет ніколи не буде корумпований, бо дбатиме про свою конкурентоздатність, а отже про репутацію»,- підсумував Сергій Квіт.
Урядовий портал