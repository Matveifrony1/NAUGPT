Заголовок: Депутати освітнього комітету підтримали позицію НАУ щодо реалізації інвестиційного проекту на засадах державно-приватного партнерства
Дата: 07/10/2021
URL: https://nau.edu.ua/ua/news/2021/10/deputati-osvitnogo-komitetu-pidtrimali-pozitsiyu-nau-shchodo-realizatsii-investitsiynogo-proektu-na-zasadah-derzhavno-privatnogo-partnerstva.html
==================================================

6 жовтня 2021 року відбулося чергове засідання Комітету з питань освіти, науки та інновацій Верховної ради України.
На порядку денному, серед іншого, стояло питання щодо залучення приватних інвестицій з метою розбудови території Національного авіаційного університету.
Доповідав з цього приводу ректор НАУ Максим Луцький.
Зокрема, він поінформував народних депутатів про стан, в якому університет залишило попереднє керівництво і про факти неправомірного використання коштів, незаконного виведення земель та майна з власності НАУ. За цими фактами проти колишньої адміністрації сьогодні відкриті вже 9 кримінальних проваджень.
У зв’язку з необхідністю розв'язання нагальних питань утримання та ремонту матеріально-технічної бази НАУ, прийняте рішення про реалізацію масштабного інвестиційного проекту на засадах державно-приватного партнерства.
«Ми будемо будувати університет майбутнього, всі гуртожитки НАУ буде відремонтовано, не один, а всі, тому що сума інвестицій, яка буде направлена в університет сягає 500 мільйонів гривень. Територія, яка буде забудовуватись вона жодним чином ніколи не використовувалась і не буде використовуватись в навчальному процесі й заважати йому. Грошей від держави ми не чекаємо, тому що розуміємо, що їх не має….. Всі документи дозвільні є законними….Я буду керуватися виключно інтересами університету, я хочу, щоб протягом 5 років ми відремонтувати всі гуртожитки, корпуси, і ми могли розвиватися.. Не має іншого шляху сьогодні у нас розвиватись, крім того, що провести аналіз активів та правильно ними розпоряджатись…», - наголосив ректор Максим Луцький.
Завдяки залученню інвестиційних коштів, Національний авіаційний університет також отримає новий спорт-комплекс, новий стадіон, новий центр культури і мистецтв й нову студентську їдальню.
Члени комітету ВР після заслуханої доповіді, висловили свою думку з цього приводу. Нардепи підтримали інвестиційний проект НАУ, зауваживши, що він має стати пілотним та реалізовуватися на засадах державно-приватного партнерства.
«Годі чекати допомоги від держави, коли вона надійде і, єдиним виходом для того, щоб розбудувати інфраструктуру університету, є залучення саме такого інвестиційного проекту. Ну, а якщо є сумніви стосовно того, як буде він реалізовуватись, то в межах парламентського контролю ми завжди можемо…. контролювати процес реалізації цього інвестиційного проекту. Але з чогось треба починати. Тому, починайте і будуйте», - зазначив нардеп Валерій Колюх, звертаючись до Максима Луцького.
«Можливо це і є той самий випадок державно-приватного партнерства університету з інвестором. Можливо це той випадок ДПП, про який ми так багато говорили. Той випадок, який треба брати, розвивати. Якщо потрібні якісь додаткові інструменти контролю, то їх потрібно з нашої сторони пропонувати, з вашої сторони пропонувати, узгоджувати і потім спостерігати як реалізуються ці інструменти контролю. Я вважаю, що треба рухатися у вашому напрямку», - сказав, апелюючи до ректора НАУ, нардеп Володимир Воронов.
Колег та доповідача підтримав також народний депутат Олександр Лукашев. Він наголосив: «…Я вважаю, що наше призначення зробити все можливе, для того, щоб реалізувався цей інвестиційний договір і цей інвестиційний проект. Тому, я вважаю, що необхідно вітати будь-які спроби саме такого державно-приватного партнерства для того, щоб витягнути цю махину, якою є Національний авіаційний університет, але робити це безумовно необхідно лише в межах чинного законодавства».
Представники комітету також зазначили, що для розбудови ЗВО необхідно залучення інвестиційних проектів, і приклад Національного авіаційного університету може стати пілотним кейсом в цьому напрямку, але з обов'язковим використанням механізмів парламентського контролю.
За результатами заслуховування доповіді ректора НАУ Максима Луцького комітет затвердив наступне рішення :
1. Доповідь ректора НАУ взяти до відома.
2. Провести засідання комітету в другій половині листопада, на якому буде заслухано ректора НАУ Максима Луцького з презентацією інвестиційної угоди.
3. Надати пропозиції від членів комітету освіти, науки та інновацій та ректора НАУ стосовно механізмів контролю за інвестиційними проектами.
4. Дати протягом 2-3 тижнів МОН та КМУ, зокрема Мін’юсту аналіз сучасної нормативно-правової бази по цьому питанню.