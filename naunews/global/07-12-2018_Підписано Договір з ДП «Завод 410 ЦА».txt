Заголовок: Підписано Договір з ДП «Завод 410 ЦА»
Дата: 07/12/2018
URL: https://nau.edu.ua/ua/news/1/12/pidpisano-dogovir-z-dp-zavod-410-cza.html
==================================================

Символічно, що саме у Міжнародний день цивільної авіації відбулось підписання Договору про партнерство і співробітництво між Національним авіаційним університетом та Державним підприємством «Завод 410 Цивільної авіації». Договір підписали ректор НАУ Володимир Ісаєнко та Генеральний директор ДП «Завод 410 ЦА» Віктор Ганькевич.
Володимир Ісаєнко, зокрема, зазначив, що університет уже понад 50 років співпрацює з «Заводом 410 ЦА» і наші випускники задіяні у багатьох напрямках діяльності підприємства та обіймають керівні посади. «Завдяки підписанню цього договору наша багаторічна співпраця отримає новий імпульс. На заводі працювало дві філії кафедри нашого університету і ми відновимо їх роботу. Хочемо, щоб з’явились нові кафедри, нові лабораторії, були нові проекти, у тому числі міжнародні.  Тож сподіваюсь на плідну подальшу співпрацю».
У свою чергу Віктор Ганькевич зауважив: «Наш завод завдячує своїми спеціалістами НАУ. Більше ніж 150 фахівців є випускниками саме вашого університету. За свою 70-річну історію, свій розвиток та позицію на міжнародній арені наш завод завдячує саме Національному авіаційному університету. Завод розраховує на молодих фахівців, випускників НАУ, які привнесуть в наш колектив нове бачення, нові ідеї щодо подальшого розвитку нашого підприємства. Сподіваюсь, що ми не обмежимось навчанням студентів та проходженням практики на нашому заводі, а й братимемо участь у спільних наукових, в тому числі і міжнародних, розробках».