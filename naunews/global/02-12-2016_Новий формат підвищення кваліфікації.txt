Заголовок: Новий формат підвищення кваліфікації
Дата: 02/12/2016
URL: https://nau.edu.ua/ua/news/2016/12/noviy-format-pidvishchennya-kvalifikatsii.html
==================================================

30 листопада 2016 року в Інституті бізнес-освіти Київського національного економічного університету імені Вадима Гетьмана стартував альтернативний проект підвищення кваліфікації викладачів у вигляді практичного семінару-антиконференції «СамоУчитель». Ініціатори та організатори заходу: Олена Добротвор (кафедра педагогіки та психології професійної освіти НН Гуманітарного інституту), Ірина Кулага, заступник директора Інституту бізнес-освіти, Олександр Скакунов, автор IT-освітнього проекту «Zero to Hero» та засновник «Школи ясності».
Мета – осмислення професійного досвіду, накопичення, збереження та трансляція кращих дидактичних прийомів у реальних вузівських аудиторіях.
Почесними спікерами виступили: Михал Вархола, Dr.h.c. prof.h.c. Ing. PhD, Президент Академічного співтовариства імені Михаїла Балудянського (Словаччина); Олена Пометун, член-кореспондент Національної академії наук України, доктор пед. наук, професор, науковий керівник та консультант українських і міжнародних освітніх проектів, автор посібників, програм, зокрема з розвитку критичного мислення, підручників, наукових статей, експерт з освітніх інновацій, засновник освітньої платформи «Критичне мислення» («КритМислОП»); Юрій Богачков, директор Інституту перепідготовки та підвищення кваліфікації Національного технічного університету України «Київський політехнічний інститут імені Ігоря Сікорського».
Учасники заходу – викладачі Київського національного університету імені Тараса Шевченко, Київського медичного університету імені О.О. Богомольця, Київського національного лінгвістичного університету, Миколаївського національного університету імені В.А. Сухомлинського, Європейського університету, Київського національного економічного університету імені Вадима Гетьмана за принципами андрагогіки  аналізували та дискутували робочі ситуації за такою схемою:
1. Як покращуємо викладання (навчання)? – окреслення проблеми, яку успішно вирішили! демонстрація /розповідь/описання методу
2. Як оцінюємо результат? - як дізнаємося, що проблему  успішно вирішено, а навчальні результати покращились?
У такому форматі вивчали досвід, шукали докази професійного зростання та реальних досягнень, планували ефективні практики. В подальшому заплановано нові семінари для формування середовища активних викладачів, які можуть пишатися, демонструючи свої результати.