Заголовок: Модель Організації Об’єднаних Націй в НАУ
Дата: 19/04/2019
URL: https://nau.edu.ua/ua/news/2019/4/model-organizatsii-ob’ednanih-natsiy-v-nau-2019.html
==================================================

Досягнення консенсусу та репрезентація реакції міжнародної спільноти стосовно конкретної проблемної області – головна мета Міжуніверситетської конференції «Модель Організації Об’єднаних Націй в НАУ-2019», що відбулась на базі Факультету міжнародних відносин.
З вітальними словами до студентів звернулись декан Факультету міжнародних відносин Юрій Волошин, проректор з молодіжної політики та інноваційного навчання Оксана Вовк та президент «Фонду соціально-екологічного розвитку Київщини «Киівщина Футбольна» Сарія Ельзібар Шалфович.
У конференції взяло участь 50 делегатів із 11 закладів вищої освіти України. Кожен делегат мав змогу виступити в ролі офіційних представників країни у рамках роботи двох комітетів - Комітету Ради Безпеки ООН та  Економічної і Соціальної Ради ООН. Експертом та співорганізатором моделювання став Олександр Краєв – представник Молодіжної консультативної панелі ООН в Україні (UNYAP), волонтер ООН, ветеран модельного руху України, організатор та учасник більш як 25 моделей (включно з Оксфордською Міжнародною Моделлю ООН).
Представники Комітету Ради Безпеки ООН обговорювали порушення принципів міжнародного права у світлі гібридної війни Росії проти України. Делегати Економічної і Соціальної Ради ООН розглядали питання стабілізації  ринку праці та подолання економічної кризи, що виникла як наслідок неконтрольованої міграції із зон військових конфліктів у Сирії та Ємені. За результатами роботи комітетів прийнято дві резолюції та визначено найкращих делегатів.