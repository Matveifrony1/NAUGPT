Заголовок: Літературна вітальня з квітковим настроєм
Дата: 17/09/2018
URL: https://nau.edu.ua/ua/news/1/9/literaturna-vitalnya-z-kvitkovim-nastroem.html
==================================================

12 вересня 2018 року викладачі кафедри української мови та культури НН ГМІ провели вересневе засідання літературно-мистецької вітальні, що була присвячена творчості поетеси з Хмельниччини – Наталії Поліщук. До заходу долучилися студенти-першокурсники, які цікавляться сучасною літературною творчістю і самі пишуть вірші. Студенти мали можливість ознайомитися з поезіями із нової збірки поетеси «Час квітів», яку Наталія Поліщук подарувала кафедрі української мови та культури. У процесі прочитання учасники заходу звернули увагу на те, що особливість книги «Час квітів» – це незвичне поєднання поезії і прози, де авторка, ніби впускає читача у свій інтимний світ творчості, дозволяє наблизитися до процесу творення, заглянути у глибину переживань з яких народжується вірш.
У невимушеній теплій атмосфері студенти читали і слухали лірику із розділів «Полум’яна троянда», «Радість бузку», «Мамині мальви», «Вечір з ароматом півоній», «Маки пам’яті», «Королівство хризантем», де квіткові образи-символи (а їх у поетки близько двох десятків видів) – це ідеали прекрасного, втілення життя і смерті, кохання і ненависті, тендітності і жорстокості. І як не дивно, особливо емоційно сприймалися вірші на осінню тематику з особливою вишуканою ноткою суму. А актуальними порадами, які запропоновано у «Вірші-рецепті від осінньої нудьги» тепер зможе скористатися кожен учасник вересневої літературної вітальні. Кафедра української мови та культури запрошує всіх студентів та викладачів НАУ хто пише і любить літературну творчість долучатися до заходів літературно-мистецької вітальні.