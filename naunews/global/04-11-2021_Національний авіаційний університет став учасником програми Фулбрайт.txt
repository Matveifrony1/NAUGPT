Заголовок: Національний авіаційний університет став учасником програми Фулбрайт
Дата: 04/11/2021
URL: https://nau.edu.ua/ua/news/2021/11/natsionalniy-aviatsiyniy-universitet-stav-uchasnikom-programi-fulbrayt.html
==================================================

На період з 31 жовтня по 30 листопада 2021, Національний авіаційний університет став приймаючою інституцією професора Університету Невади (Рено, США) Марка Волкера (Mark Walker), який отримав грант на викладання в НАУ від фонду Фулбрайта.
Програма Фулбрайта, заснована в 1946 році і є найстарішою та найпрестижнішою міжнародною програмою обміну вченими й студентами, яку фінансує уряд США. Сьогодні нею підтримуються академічні обміни із 155 країнами світу.
На початку візиту пан Волкер ознайомився з навчально-науковим потенціалом університету, відвідав Навчальний ангар НАУ, де мав змогу ознайомитись з літальними апаратами широкого спектру конструктивних схем, різних періодів розробки та експлуатації та завітав до «Аерокосмічного центру НАУ».
3 листопада відбулась зустріч професора й проректора з міжнародного співробітництва та освіти НАУ Ірини Зарубінської. Було обговорено план поточного візиту та рамки майбутньої співпраці між НАУ, Університетом Невади (Рено, США) та компанією Precision-fly Drone Mapping, LLC, головним операційним директором та власником якої є професор Волкер.
Також, професор Марк Волкер провів робочу зустріч із деканом Факультету аеронавігації, електроніки та телекомунікацій (ФАЕТ) Сергієм Завгороднім та завідувачами кафедр у складі факультету.
Під час візиту професора заплановано ряд лекцій для студентів, викладачів та дослідників ФАЕТ і Аерокосмічного факультету (АКФ) із видачою відповідних сертифікатів.
Крім того, планується проведення зустрічей-дискусії з обговорення практичних аспектів безпілотної авіації щодо різних прикладних застосувань, а також проведення спільних експериментів з науково-навчальним «Аерокосмічним центром НАУ».
Професор Волкер є сертифікованим FAA пілотом пілотованих та безпілотних літальних апаратів, має досвід виконання різних практичних задач з використанням БПЛА (моніторинг, картографування тощо), тому ми віримо, що цей візит стане початком довготривалих стосунків і принесе взаємну вигоду обом сторонам.