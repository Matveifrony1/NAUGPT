Заголовок: Формуємо нову правову еліту
Дата: 13/12/2018
URL: https://nau.edu.ua/ua/news/1/12/formuemo-novu-pravovu-elitu.html
==================================================

Команда НАУ перемогла у Всеукраїнському правовому VIP-турнірі серед студентів-правників кращих закладів вищої освіти України, організованому Юридичним інститутом спільно з Координаційною радою молодих юристів України при Міністерстві юстиції України.
Під час відкриття співорганізатори турніру, директор Юридичного інституту Ірина Сопілко, голова Координаційної ради молодих юристів України Євген Которобай, державний експерт Міністерства юстиції України Тетяна Морарі, адвокат АО «Клочков та партнери» Артем Черевко, відзначили, що ті знання та навички, які учасники отримають під час гри, сприятимуть розвитку в них лідерських якостей та підвищенню рівня їх правової  культури.
Участь у турнірі взяло 20 команд закладів вищої освіти з різних регіонів України. Перемогу здобула команда Юридичного інституту НАУ, друге місце у команди Національного юридичного університету імені Ярослава Мудрого,третє місце – у команди Львівського національного університету імені Івана Франка. За правилами турніру команда-переможець зіграла у суперфіналі з командою провідних юристів України і також перемогла.
Подібні заходи є надзвичайно важливими як для української молоді, так і українського суспільства в цілому, оскільки їх проведення сприяє формуванню нової правової еліти в Україні, яка повинна стати рушійною силою в подальшому проведенні демократичних перетворень в нашій країні та утвердженню верховенства права.
Щиро вітаємо наших інтелектуалів!