Заголовок: Всеукраїнські учнівські олімпіади – шлях до вступу в НАУ
Дата: 10/05/2017
URL: https://nau.edu.ua/ua/news/2017/5/vseukrainski-uchnivski-olimpiadi-–-shlyah-do-vstupu-v-nau.html
==================================================

9 травня 2017 року стартував ІІ (основний) етап Всеукраїнських учнівських олімпіад Національного авіаційного університету з навчальних предметів для випускників навчальних закладів освіти.
Змагалися, виконуючи олімпіадні завдання з математики, української мови та літератури, учні-випускники загальноосвітніх навчальних закладів з Києва та кількох областей України: Київської, Сумської, Запорізької, Вінницької, Закарпатської, Тернопільської, Херсонської, Житомирської, Черкаської, Полтавської.
Учасники продемонстрували знання та вміння з навчальних дисциплін поза межами шкільної програми; виявили творчі здібності та обдарування; здатність до креативного мислення; виконання нестандартних завдань, що стимулюють до творчого вдосконалення особистості. Лідери І (відбіркового) етапу мали можливість також реалізувати свої таланти та власний потенціал до поглибленого вивчення математики, української мови та літератури у закладах освіти в позаурочний час.
Консультації учасникам олімпіад щодо професійної орієнтації та вибору майбутньої спеціальності надавали викладачі кафедри базових і спеціальних дисциплін та представники Консультаційного центру Приймальної комісії університету.
Організатор і координатор олімпіад університету – Навчально-науковий інститут неперервної освіти НАУ. Роботи учасників олімпіад оцінювало компетентне журі – науково-педагогічні працівники кафедри базових і спеціальних дисциплін ННІНО.
Переможці олімпіад будуть нагороджені дипломами І, ІІ та ІІІ ступенів. Переможцям та учасникам ІІ етапу олімпіад, які отримають 180 і більше балів, при вступі до НАУ на інженерно-технічні та природничо-математичні спеціальності до загального рейтингу буде додано до 20 балів.