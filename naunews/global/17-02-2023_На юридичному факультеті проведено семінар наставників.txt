Заголовок: На юридичному факультеті проведено семінар наставників
Дата: 17/02/2023
URL: https://nau.edu.ua/ua/news/2023/2/na-yuridichnomu-fakulteti-provedeno-seminar-nastavnikiv.html
==================================================

15 лютого 2023 року на Юридичному факультеті НАУ відбувся методичний семінар наставників та старост академічних груп на тему «Викладач – студент: формування ефективної системи комунікацій».
У роботі заходу взяли участь: в.о. декана Володимир Нікітін, заступник декана з навчально-організаційної роботи Ніна Троцюк, завідувач кафедри теорії та історії держави і права, старший наставник Олена Макеєва, завідувач навчально-наукової лабораторії педагогічної майстерності та моніторингу якості вищої освіти, викладач психології Факультету лінгвістики та соціальних комунікацій НАУ, тренер, коуч Еліна Главінська, наставники, старости груп Юридичного факультету та студенти Факультету лінгвістики та
соціальних комунікацій.
«Сьогодні вміння комунікувати і за допомогою спілкування досягати поставленої мети - це необхідність, а навичками ефективної комунікації в умовах дистанційного навчання повинні володіти як викладачі, так і студенти», зазначив в.о. декана Володимир Нікітін відкриваючи захід.
Під час методичного семінару обговорено питання формування ефективного середовища викладацько-студентської комунікації в умовах інформатизації освіти, розглянуто комунікаційну культуру та шляхи подолання комунікативних конфліктів, окреслено проблеми, що виникають при спілкуванні викладача та студента.
Запрошений коуч Еліна Главінська поділилася із присутніми секретами ефективної комунікації в освітньому просторі та дала цінні поради учасникам, виокремивши три основні форми комунікаційної взаємодії викладача зі студентами: індивідуальну, групову, масову.
«Різні рівні комунікації між викладачем і студентами потребують збагачення каналів, способів і засобів спілкування в умовах дистанційного навчання», зазначила психолог.
Підбиваючи підсумки методичного семінару Олена Макеєва зазначила, що в арсеналі сучасного викладача мають бути різні способи комунікаційного зв’язку зі студентами, а в разі необхідності він може успішно скористатися для ефективної комунікації різними видами комунікаційних каналів, засобів і способів з метою формування майбутньої правничої еліти України.