Заголовок: ВИ – ПЕРЕМОГЛИ! МИ – ПАМ’ЯТАЄМО!
Дата: 05/11/2014
URL: https://nau.edu.ua/ua/news/2014/11/vi-–-peremogli-mi-–-pam’yataemo.html
==================================================

Минуло 70 років після визволення України від німецько-фашистських загарбників. Ми завжди пам’ятатимемо дати і географічні точки епопеї визволення нашої країни у Другій світовій війні: від 18 грудня 1942 року до 28 жовтня 1944; від села Півнівка Міловського району на Луганщині до Закарпаття.
Нині свідомі українці разом з усіма чесними людьми землі вшановують переможців. Разом з ними і ми, бібліотекарі НТБ НАУ, схиляємо голови перед пам’яттю полеглих у Другій світовій війні, висловлюємо безмежну вдячність живим ветеранам-визволителям.
Народ осяяний пам’яттю – нездоланний. Саме тому активісти нашої бібліотеки організували і провели у ці ювілейні дні в НТБ НАУ вечір пам’яті «Ви – перемогли! Ми – пам’ятаємо!», присвячений 70-й річниці визволення України від німецько-фашистських загарбників.
Відкрили захід директор НТБ Вікторія Вахнован та заступник директора з наукової роботи НТБ Олена Шкурко. З промовами виступили: завідувачі секторів Оксана Лазаренко і Лариса Арендар, провідний бібліограф НТБ  Тетяна Гончаренко, бібліотекарі 1 категорії НТБ Ольга Хавара та Алла Охремчук. Готуючи свої виступи, вони використали джерела з фондів НТБ. Промовці зробили акцент на вагомому внеску українського народу в перемогу над фашизмом і закликали любити Україну, боронити її від загарбників, бути відданими своїй Батьківщині.
Учасники ознайомилися з книжково-ілюстративною виставкою «Подвиг на віки», що була присвячена визволенню України від нацистських окупантів. Експозиція налічувала понад 100 документів і матеріалів, що розповідають про події Другої світової війни та розкривають героїзм українського народу.
Захід завершився хвилиною мовчання за загиблими у трагічній епопеї 1939 – 1945 рр. Бо для всіх нас війна – у незгасній пам’яті. А пам’ять – неодмінна складова духовності народу…
Ми вистояли і перемогли! Вічна пам’ять героям!
Вічна слава переможцям! Ми непереможні!