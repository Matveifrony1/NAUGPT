Заголовок: У НАУ відбулась зустріч з главою делегації України у Міжнародному Суді ООН Антоном Кориневичем
Дата: 16/05/2022
URL: https://nau.edu.ua/ua/news/2022/5/u-nau-vidbulas-zustrich-z-glavoyu-delegatsii-ukraini-u-mizhnarodnomu-sudi-oon-antonom-korinevichem.html
==================================================

За ініціативи Факультету міжнародних відносин (ФМВ) Національного авіаційного університету, онлайн-зустріч зі студентами та викладачами НАУ провів глава делегації України у Міжнародному Суді ООН, кандидат юридичних наук Антон Кориневич.
У вступному слові декан ФМВ НАУ Юрій Волошин представив спікера зазначивши, що це фахівець із міжнародного гуманітарного та кримінального права. Також, він підкреслив, що міжнародне право наразі є важливим для нашої держави та його майбутніх взаємовідносин з іншими країнами.
Головною темою зустрічі стала робота делегації України для участі в усних слуханнях Міжнародного Суду ООН щодо звинувачень у геноциді відповідно до Конвенції про запобігання злочину геноциду та покарання за нього.
Антон Кориневич зауважив, що міжнародно-правовий фронт є дуже важливим для України. «Притягнення Росії до міжнародної правової відповідальності і притягнення військового та політичного керівництва Росії до індивідуальної кримінальної відповідальності – це важлива складова нашої перемоги. На сьогодні ми залучили всі міжнародні механізми - Міжнародний Суд ООН, Міжнародний кримінальний суд, Постійна палата третейського правосуддя, і різні механізми Організації об’єднаних націй» - підкреслив він.
Під час зустрічі було розкрито сутність позову України до розгляду його у Міжнародному Суді ООН. «Ми просимо суд визнати, що РФ порушила Конвенцію про геноцид 1948 року та неправильно тлумачить поняття злочину геноциду і Росія має бути притягнута за це до міжнародно-правової відповідальності. Ми вже маємо два накази Міжнародного Суду ООН, один з яких є ключовим – про тимчасові заходи. Цей наказ містить три тимчасові заходи, які є обов’язковими для сторін: РФ має припинити всі збройні дії на території України; РФ і всі підконтрольні їй організовані збройні групи мають забезпечити те, що не будуть вчиняти активних воєнних дій і застосовувати силу. І третій захід стосується обох держав – вони не повинні вчиняти будь-яких дій, які можуть призвести до порушення Конвенції про геноцид 1948 року» - зазначив спікер.
Також, глава делегації України розповів про можливості створення спеціального міжнародного трибуналу над Путіним та вищим керівництвом Росії. Коментуючи російські злочини в Україні, він зазначив, що в майбутньому з’явиться більше прямих доказів, доказів і кадрів, і всі винні будуть притягнуті до кримінальної відповідальності.
На завершення зустрічі Антон Кориневич відповів на запитання присутніх.