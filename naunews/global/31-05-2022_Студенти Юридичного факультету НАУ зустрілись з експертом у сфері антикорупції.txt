Заголовок: Студенти Юридичного факультету НАУ зустрілись з експертом у сфері антикорупції
Дата: 31/05/2022
URL: https://nau.edu.ua/ua/news/2022/5/studenti-yuridichnogo-fakultetu-nau-zustrilis-z-ekspertom-u-sferi-antikoruptsii.html
==================================================

Нещодавно, для здобувачів вищої освіти другого курсу Юридичного факультету (ЮФ) Національного авіаційного університету відбулась онлайн-зустріч з експертом у сфері антикорупції, юридичним радником Фонду інновацій та розвитку, IDF Reforms Lab Людмилою Арахамією на тему «Юридична кваліфікація корупційних правопорушень».
Пані Людмила активно займається поширенням знань серед громадськості щодо виявлення корупції та повідомлення про корупцію, є співавтором проєктів законів про внесення змін до Закону України «Про запобігання корупції» щодо викривачів корупції та про Вищий Антикорупційний суд.
Розкриваючи тему зустрічі спікер:
- приділила увагу поняттю корупційного правопорушення та правопорушення, пов’язаного з корупцією, а також роз’яснила відмінності між ними;
- навела форми корупційних діянь та передбачені законом види юридичної відповідальності за їх вчинення;
- розповіла про систему антикорупційних органів в Україні та особливості їх діяльності тощо.
Особливу увагу було приділено питанням адміністративних правопорушень, пов’язаних з корупцією, порядку застосування адміністративної відповідальності, видам адміністративних стягнень за такі правопорушення.
Свій виступ лектор супроводжувала презентацією та численними практичними прикладами.
«Розв’язання проблеми корупції є одним із пріоритетів для українського суспільства на сучасному етапі розвитку держави. У запобіганні та протидії корупції запорукою успіху є формування в громадськості ставлення нетерпимості до її проявів, генерування суспільної правосвідомості відповідно до антикорупційних стандартів. Лише за активної участі суспільства подолання корупції може бути результативним», зазначила наприкінці Людмила Арахамія.