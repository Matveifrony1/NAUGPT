Заголовок: Визначено переможців ювілейної регати «Південна варта»
Дата: 15/10/2019
URL: https://nau.edu.ua/ua/news/2019/10/viznacheno-peremozhtsiv-yuvileynoi-regati-pivdenna-varta.html
==================================================

12-13 жовтня 2019 року на акваторії Канівського водосховища відбулись XXV Всеукраїнські змагання з  вітрильного спорту «Вітрильна регата  на Кубок Національного авіаційного університету «Південна варта». Організатор змагань – яхт-клуб Національного авіаційного університету «Південний» за підтримки Київської міської вітрильної федерації.
Ювілейну регату відкрив ректор Володимир Ісаєнко, який привітав учасників та побажав  всім перемоги. Від імені організаційного комітету регати присутніх привітав Григорій Голембієвський. Підняти прапор України доручили найстарішому члену перегонів і одному з ініціаторів заснування регати Євгену Ударцеву.
Цього року в регаті взяли участь 54 екіпажі яхт-клубів столиці, Вишгорода, Славутича, Переяслав-Хмельницького та Українки, а також Черкаської, Полтавської та Кіровоградської областей. Національний авіаційний університет презентували яхти «Фокус», «Оса», «Полонез», «Еос» та «Ост», команди яких складалися із викладачів, студентів та випускників університету.
Перегони проходили у два етапи. Першого дня змагань вітрильники подолали дистанцію довжиною в 25 морських миль (приблизно 50 км): від міста Українка проти течії Дніпра до поворотного знаку біля селища Проців,  вздовж берегів селищ Трипілля, Халеп’я та Витачів до поворотного знаку біля села Кийлов. Фініш поблизу яхт-клубу «Південний».
Вранці другого дня перегонів вітрильники вийшли на старт 8-мильної дистанції, що утворювала трикутник навколо островів поблизу міста Українка. У цей же день перший проректор НАУ Валерій Козловський нагородив переможців та призерів змагань.
Володарем Кубка НАУ став екіпаж яхти «GO FAST» (капітан Олександр Калістратов), Кубком ректора нагородили найкращий студентський екіпаж регати – яхту «ОСА» (капітан Дмитро Терещенко).
Кубок капітана Немирова виборов наймолодший шкіпер перегонів Іван Колобов, яхта «LA MORENETA».
Приз «Сеньор» як найстарший учасник регати отримав Євген Ударцев, яхта «ГЕЛІОС».
Приз «Джуніор» вручений наймолодшому учаснику регати Матвію Плахотнюку, яхта «GRACIA».
Приз «Леді» отримав жіночий екіпаж-учасник регати – яхта «Талісман» (шкіперка Тетяна Ружицька).
Приз «За волю до перемоги» вручений екіпажу яхти “EVIVA” (шкіпер Анатолій Сукалін), яка останньою перетнула фінішну лінію.