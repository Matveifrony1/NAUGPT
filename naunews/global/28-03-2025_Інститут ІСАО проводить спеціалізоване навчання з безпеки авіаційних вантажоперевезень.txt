Заголовок: Інститут ІСАО проводить спеціалізоване навчання з безпеки авіаційних вантажоперевезень
Дата: 28/03/2025
URL: https://nau.edu.ua/ua/news/2025/3/institut-isao-provodit-spetsializovane-navchannya-z-bezpeki-aviatsiynih-vantazhoperevezen.html
==================================================

З 24 по 28 березня 2025 року
в Інституті ІСАО Київського авіаційного інституту (КАІ) відбувається навчальний курс міжнародного рівня
«Підготовка фахівців, що займаються безпекою вантажів і пошти».
Курс проводиться під егідою Міжнародної організації цивільної авіації для керівного складу та провідних фахівців ТОВ «Супернова Ейрлайнз», а також співробітників КАІ.
Головною метою навчання є
інтеграція Стандартів та Рекомендованої практики (SARPS) ІСАО у професійну діяльність фахівців, відповідальних за авіаційну безпеку. Курс забезпечує необхідну підготовку в рамках національних зобов'язань щодо захисту авіавантажу та поштових відправлень від актів незаконного втручання відповідно до Додатка 17 Конвенції про міжнародну цивільну авіацію та Керівництва з авіаційної безпеки (Doc 8973 Restricted).
Навчання проходить у форматі
онлайн під керівництвом досвідчених інструкторів Інституту ІСАО, які поєднують глибокі теоретичні знання у сфері авіаційної безпеки з багаторічним практичним досвідом та сучасними методиками інтерактивного навчання. Такий підхід дозволяє учасникам курсу здобути не лише теоретичну підготовку, але й практичні навички, необхідні для ефективного виконання службових обов’язків. Зворотний зв'язок від слухачів підтверджує високу якість навчальних курсів та професіоналізм викладацького складу Інституту.
Інститут ІСАО КАІ є провідним центром підготовки висококваліфікованих фахівців для авіаційної індустрії України. Навчальні програми Інституту
розроблені з урахуванням актуальних міжнародних стандартів та рекомендацій ІСАО,
що гарантує відповідність українських спеціалістів світовим вимогам у галузі авіаційної безпеки та сприяє інтеграції вітчизняної авіаційної галузі у міжнародний простір.