Заголовок: Вшанування  пам’яті видатних українських митців
Дата: 10/03/2016
URL: https://nau.edu.ua/ua/news/2016/3/vshanuvannya-pam’yati-vidatnix-ukrainskix-mitcziv.html
==================================================

У кінці лютого – на початку березня міжнародна спільнота вшановує  пам’ять двох видатних українських митців, громадських діячів, чия творчість стала визначним явищем не тільки української, а й світової літератури. Так, 25 лютого 2016 року минуло 145 років від дня народження Лесі Українки – однієї із центральних постатей в історії національної культури. А 6  березня  2016 року Україна відзначає 202 річницю від дня народження великого українського діяча Тараса Шевченка.
З метою вивчення творчості цих майстрів українського слова, вшанування їх пам’яті кафедра іноземних мов спільно з Інформаційним центром Європейського Союзу підготували програму: «Українська поезія в контексті європейських мов», присвячену цим датам. Творчість Л. Українки і Т. Шевченка – визначне досягнення українського народу в галузі духовної культури, а історія їхнього життя є частиною історії України. В наш час їхні твори, перекладені на десятки мов, стали невід’ємною частиною національної культури багатьох народів світу.
Студенти 1-4 курсів усіх напрямків навчання взяли участь у конкурсі художнього перекладу творів Л. Українки та Кобзаря, організатором якого виступила старший викладач кафедри іноземних мов Оксана Кулешова. Основним завданням навчального конкурсу є демонстрація якісного опанування студентами ННІМВ НАУ європейськими мовами, а отже і їх культурами, підвищення загальноосвітнього рівня студентів та поглиблення їх мовної комунікації. Вдосконалення методик  викладання іноземних мов - є пріоритетом роботи колективу кафедри іноземних мов. Висока мовна компетенція  у наших майбутніх міжнародників  формується завдяки налагодження педагогічного діалогу між студентом та викладачем.
Урочистості з нагоди нагородження переможців конкурсу відбулися 22 лютого та  3 березня 2016 року в Літературно-меморіальних будинках-музеях Л. Українки і Т.Шевченка. Понад 30 учасників конкурсу отримали дипломи за кращий переклад від Представництва Європейського Союзу в України та заохочувальні призи.