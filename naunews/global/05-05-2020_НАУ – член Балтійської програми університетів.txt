Заголовок: НАУ – член Балтійської програми університетів
Дата: 05/05/2020
URL: https://nau.edu.ua/ua/news/2020/traven/nau-–-chlen-baltiyskoi-programi-universitetiv.html
==================================================

Національний авіаційний університет включено до переліку членів Балтійської програми університетів (BUP). Це стало можливим завдяки довготривалій та активній співпраці представників Факультету екологічної безпеки, інженерії та технологій із засновниками BUP. Зокрема, участі делегації нашого університету на чолі із проректором з міжнародного співробітництва та освіти Олександром Запорожцем у Міжнародній програмі «Internationalization in Practice».
Членство у BUP дає можливість фахівцям з питань забезпечення екологічної безпеки авіаційної галузі НАУ бути у постійному діалозі з міжнародними колегами з різних країн Європи для пошуку вирішення нагальних екологічних проблем галузі та реалізовувати сталий розвиток у науковій, педагогічній та практичній діяльності. Викладачі, студенти й аспіранти університету зможуть брати участь у конференціях для дослідників, навчальних курсах та науково-дослідницьких та навчальних проєктах, що реалізовуються у рамках Програми.
Балтійська університетська програма, учасниками якої є 86 університетів з 12 країн, працює над пошуком нових шляхів взаємодії та співпраці між університетами, сприяючи відкритості, інтернаціоналізації та мобільності. Управління здійснює Координаційний секретаріат Балтійської програми університетів в Уппсальському університеті (м.Уппсала, Швеція). Програма спрямована на здобуття та розповсюдження знань у галузі сталого розвитку, охорони навколишнього природного середовища, природних ресурсів, демократії та освіти для сталого розвитку.