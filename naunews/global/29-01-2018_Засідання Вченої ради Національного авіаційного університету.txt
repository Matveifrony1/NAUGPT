Заголовок: Засідання Вченої ради Національного авіаційного університету
Дата: 29/01/2018
URL: https://nau.edu.ua/ua/news/1/1/zasidannya-vchenoi-radi-natsionalnogo-aviatsiynogo-universitetu.html
==================================================

24 січня 2018 року відбулося чергове засідання Вченої ради НАУ. В.о.ректора Володимир Ісаєнко вручив атестат доцента доценту кафедри технологій аеропортів, Навчально-наукового аерокосмічного інституту Євгенії Пугачевський. Подяки Міністерства освіти і науки України отримали завідувач кафедри української мови та культури Навчально-наукового гуманітарного інституту Ірина Бурлакова, завідувач кафедри авіоніки Навчально-наукового інституту аеронавігації, електроніки та телекомунікацій Світлана Павлова та  директор Навчально-наукового інституту міжнародних відносин Алла Фоменко. Подяку Міністерства культури України отримала директор Навчально-наукового юридичного інституту Ірина Сопілко.  Почесними грамотами НАУ було нагороджено  директора Авіакосмічного ліцею імені Ігоря Сікорського Національного авіаційного університету Галина Земляна. Нагрудні знаки «За сумлінну працю» вручено начальнику Криворізького коледжу Національного авіаційного університету  Анатолію Андрусевічу та начальнику відділу розрахунків по заробітній платі Ользі Левшук.
За перемогу в І етапі Всеукраїнського конкурсу рукописів навчальної літератури для позашкільних навчальних закладів системи освіти дипломом нагороджена завідувач кафедри базових та спеціальних дисциплін Навчально-наукового інституту неперервної освіти Оксана Приходько.
З приводу кадрових питань доповідала вчений секретар Вченої ради Галина Єнчева. Надана нею інформація стосувалася висунення доктора технічних  наук, професора Анатолія Туніка на здобуття довічної Державної стипендії видатним діячам науки, а також клопотання Тернопільського національного технічного університету ім. І. Пулюя щодо підтримки висунення кандидатури ректора Петра Яснія для обрання членом-кореспондентом НАН України по відділенню фізико-технічних проблем матеріалознавства за спеціальністю «Діагностика матеріалів».
Окрім того, було розглянуто клопотання Національного технічного університету «Київський політехнічний інститут ім. І. Сікорського» щодо підтримки висунення кандидатури проректора з науково-педагогічної роботи, Сергія Сидоренка для обрання академіком НАН України по відділенню фізико-технічних проблем матеріалознавства за спеціальністю «Матеріалознавство».
Проректор з наукової роботи Володимир Харченко виступив зі «Звітом про наукову діяльність університету за 2017 рік». У своїй доповіді він представив досягнення НАУ та розповів про перспективи розвитку наукового напряму діяльності університету.
Після звіту слово взяв в. о. ректора Володимир Ісаєнко. Він наголосив, що, згідно із пропозицією Президента Ради ІКАО щодо необхідності розробки нормативних документів стосовно умов польотів над населеними пунктами,фахівці університету розробили концептуальний  документ «Особливі умови польотів над густозаселеними районами», який був направлений для вивчення фахівцями ІКАО.
Згідно з 3 пунктом порядку денного «Різне», були заслухані виступи проректора з навчальної та виховної роботи Тамари Іванової «Про затвердження справ з ліцензування спеціальностей університету для розширення провадження освітньої діяльності в разі збільшення ліцензованого обсягу для освітнього ступеня «Магістр»» та «Про затвердження кандидатур студентів на призначення академічних стипендій Президента України, Кабінету Міністрів України на другий семестр 2017 – 2018 навчального року». А про створення кафедри у структурі Факультету транспортних технологій доповіла в. о. декана факультету Крістіна Марінцева.
Директор Коледжу інженерії та управління Олександр Пономаренко доповідав з двох питань – «Про затвердження Положення про Коледж інженерії та управління Національного авіаційного університету» та «Про погодження Положення про організацію освітнього процесу в Коледжі інженерії та управління Національного авіаційного університету».
Також  до друку було рекомендовано ряд наукових видань.