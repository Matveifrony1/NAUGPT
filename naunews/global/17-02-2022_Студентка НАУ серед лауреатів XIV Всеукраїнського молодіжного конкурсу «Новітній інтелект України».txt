Заголовок: Студентка НАУ серед лауреатів XIV Всеукраїнського молодіжного конкурсу «Новітній інтелект України»
Дата: 17/02/2022
URL: https://nau.edu.ua/ua/news/2022/2/studentka-nau-sered-laureativ-xiv-vseukrainskogo-molodizhnogo-konkursu-novitniy-intelekt-ukraini.html
==================================================

Всеукраїнський молодіжний конкурс проводиться серед молодих дослідників та має на меті залучення інтелектуального потенціалу молодіжного середовища до формування стратегії розвитку України, вироблення конкретних пропозицій й рекомендацій органам влади та громадянському суспільству щодо напрямків вирішення соціальних і гуманітарних проблем сучасної України.
Критеріями оцінювання робіт є:
- самостійність проведеного дослідження;
- оригінальність, креативність та новизна роботи;
- структурованість та логіка викладення матеріалу;
- наявність посилань на досвід інших країн, які вирішили аналогічні проблеми;
- достовірність та актуальність використаної статистичної та фактологічної інформації;
- обов’язкова наявність рекомендацій та пропозицій щодо практичної реалізації положень конкурсного дослідження.
Студентка 2-го курсу Юридичного факультету (ЮФ) Національного авіаційного університету Альбіна Шарко з наукової роботою на тему «Як захистити право громади на чисте довкілля? Участь ОТГ у забезпеченні прав людини на чисте довкілля» стала лауреатом XIV Всеукраїнського молодіжного конкурсу «Новітній інтелект України».
Своїм дослідженням Альбіна Шарко підняла актуальне питання захисту права громади на чисте довкілля та налагодження довіри й співпраці між бізнесом і громадою для забезпечення добробуту та якості життя.
Керівником конкурсантки виступила асистент кафедри конституційного і адміністративного права ЮФ НАУ Мирослава Ольховік.
Комісія конкурсу визначила високий рівень наукового дослідження Альбіна Шарко, якість матеріалу та гідні пропозиції щодо розв'язання обраної проблематики.
Вітаємо лауреата конкурсу та бажаємо нових наукових доробок і подальших перемог.