Заголовок: Прокуратура м. Києва попередила спроби колишнього керівництва НАУ вивести із державної власності гуртожитки університету
Дата: 31/05/2021
URL: https://nau.edu.ua/ua/news/2021/5/prokuratura-m-kieva-poperedila-sprobi-kolishnogo-kerivnitstva-nau-vivesti-iz-derzhavnoi-vlasnosti-gurtozhitki-universitetu.html
==================================================

За втручання Київської міської прокуратури попереджено незаконне вибуття з державної власності гуртожитків Національного авіаційного університету площею понад 2 тис. кв. м. та вартістю понад 86 млн. гривень, що розташовані по вул. Вітряні Гори в місті Києві, повідомляє пресслужба Київської міської прокуратури.
Встановлено, що вказані гуртожитки перебували на балансі Національного авіаційного університету. Однак, у 2016 році, під час керівництва в.о. ректора НАУ Харченка В.П. а в подальшому в.о. ректора НАУ Ісаєнко В.М., на підставі низки підроблених документів гуртожитки незаконно перейшли у власність комерційної структури та потім фізичних осіб.
Водночас комерційна структура звернулась з позовом до Подільського районного суду міста Києва про витребування вказаного майна від фізичної особи.
У зв’язку з цим, ще у травні 2017 року, прокуратура вступила у вказану справу на захист інтересів держави в особі Міністерства освіти і науки України та Національного авіаційного університету, які не були залучені у справу.
Справа розглядалась судами неодноразово.
За апеляційною скаргою Київської міської прокуратури постановою Київського апеляційного суду скасовано рішення суду першої інстанції, яким витребувано вказане державне майно на користь комерційної структури, та відмовлено у задоволенні позову.
Нагадуємо,
за попередніми даними аудиту в НАУ
, правоохоронці порушили та розслідують вісім кримінальних проваджень за фактами зловживання владою та розтрати бюджетних коштів колишнім ректором Ісаєнко В.М. і його проректорами.