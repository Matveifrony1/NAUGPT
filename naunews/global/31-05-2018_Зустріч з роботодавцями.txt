Заголовок: Зустріч з роботодавцями
Дата: 31/05/2018
URL: https://nau.edu.ua/ua/news/1/6/zustrich-z-robotodavtsyami.html
==================================================

31 травня 2018 року на кафедрі англійської філології і перекладу Навчально-наукового гуманітарного інституту відбулась зустріч студентів-випускників з Олександром Метелкіним, CEO Київського філіалу міжнародної компанії SovaMax Trading Gmbh. Компанія є експертом на європейському ринку постачання оригінальних витратних матеріалів для принтерів, факсів, копіювальних пристроїв та іншого обладнання. Прагнучи розширити свій сегмент на українському ринку, компанія запрошує на роботу молодих, ініціативних фахівців із високим рівнем володіння іноземними мовами та розвиненими комунікаційними навичками. Саме тому представники компанії звернулись до Національного авіаційного університету з проханням про зустріч зі студентами, які завершують своє навчання.
Під час зустрічі представник компанії ознайомив майбутніх випускників з її діяльністю, звернув увагу на копітку, системну роботу компанії з навчання персоналу, розповів про перспективи кар’єрного зростання. Не в останню чергу молодих людей приваблюють комфортні умови праці та конкурентна заробітна плата.
Регулярні зустрічі роботодавців зі студентами-філологами підтверджують гідний імідж кафедри англійської філології і перекладу та університету в цілому на ринку праці – більшість наших студентів уже під час навчання на старших курсах набувають досвід практичної діяльності, що дозволяє їм упевнено дивитись в майбутнє.