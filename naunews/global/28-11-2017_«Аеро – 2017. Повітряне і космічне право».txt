Заголовок: «Аеро – 2017. Повітряне і космічне право»
Дата: 28/11/2017
URL: https://nau.edu.ua/ua/news/2017/11/aero-–-2017-povitryane-i-kosmichne-pravo.html
==================================================

23 листопада 2017 року в Навчально-науковому юридичному інституті відбулася Всеукраїнська конференція молодих учених і студентів «Аеро – 2017. Повітряне і космічне право».
Пленарне засідання конференції відкрив в.о. ректора, д.б.н., к.т.н., професор, академік Академії наук Вищої школи України, заслужений працівник освіти України Володимир Ісаєнко. Він окреслив найближчі перспективи розвитку університету та зауважив, що з реалізацією нових проектів НАУ для юристів відкриються нові можливості щодо розвитку їх наукового та освітнього потенціалу. Проректор з наукової роботи, д.т.н., професор, заслужений діяч науки і техніки України, лауреат  Державної премії України в галузі науки і техніки Володимр Харченко наголосив на важливості  розширення мережі міжнародних контактів, розвитку студентської науки та підтримки наукових розробок молодих науковців. Директор НН ЮІ, д.ю.н. Ірина Сопілко відзначила, що, проводячи щороку конференції, молоді вчені та студенти інституту хочуть привернути увагу до проблем правового регулювання авіаційної та космічної галузі України. В пленарному засіданні взяв участь проректор з корпоративного управління, к.г.н. Володимир Шульга.
Своє відеозвернення до учасників конференції надіслав директор департаменту міжнародного права Міжнародної миротворчої громадської організації HWPLКевін Лі, який висловив сподівання, що конференція стане підґрунтям для поглиблення співробітництва між НАУ та HWPL в питаннях миру і безпеки.
Перший заступник генерального директора Міжнародного аеропорту «Київ» (Жуляни), Заслужений працівник транспорту України, к.е.н. Олег Петровський
підкреслив необхідність проведення наукових досліджень у сфері авіації.
Директор із забезпечення дохідності від неавіаційної діяльності Державного підприємства «Міжнародний аеропорт «Бориспіль»» Георгій Зубко розкрив проблеми найбільшого українського аеропорту та визначив шляхи їхнього вирішення.
Перший проректор НАВС України, д.ю.н., професор Станіслав Гусарєв наголосив на необхідності об’єднання зусиль учених для вирішення нагальних проблем у юридичній науці та впровадження новацій за результатами наукових досліджень у законотворчу діяльність держави.
З цікавістю були заслухані також доповіді  Олександра Комісарова - начальника кафедри спеціальних військових дисциплін Київського факультету Національної академії Національної гвардії України, д.ю.н., професора; Володимира Рижого – Президента ПП «Юридичне бюро Рижого», к.ю.н.; Василя Семеняки – с.н.с. Інституту держави і права НАН України імені В. М. Корецького, к.ю.н, керівника Центру космічного права; Олега Комісарука – заступника начальника Окремого контрольно-пропускного пункту «Київ», начальника відділу персоналу, підполковника; Едуарда Кузнєцова - радника Голови Державного космічного агентства України, Заслуженого працівника промисловості України, Почесного працівника космічної галузі України; Ірини Завальнюк – заступника директора з економічно-господарської діяльності, Голови Тендерного комітету Державного підприємства «Український авіаційний метеорологічний центр»; Сергія Яцкова – виконавчого директора громадської організації «Українське молодіжне аерокосмічне об`єднання «Сузір`я», директора Київської філії Національного центру аерокосмічної освіти молоді імені О. М. Макарова; Юрія Яковлєва – головного конструктора ТОВ «АЕРОПРАКТ», Президента громадської організації «АОПА України»; Богдана Долінце – Секретаря громадської ради при Державній авіаційній службі України, члена правління НТСАД та МВ НАУ, к.т.н.; Катерини Шелест  – інспектора прикордонної служби, майстра відділення контролю другої лінії відділу прикордонної служби «Жуляни» Окремого контрольно-пропускного пункту «Київ» та ін.
Під час секційних засідань відбулася  наукова дискусія щодо проблем, пов’язаних із публічно-правовим механізмом реалізації державної політики у галузі авіації; транспортної системи України як об’єкту кримінально-правової охорони; вдосконалення приватно-правового та господарсько-правового регулювання авіаційної галузі; розвитку повітряного та космічного права; екологічної безпеки авіакосмічної галузі; міжнародного співробітництва у космічній галузі України тощо.
За результатами обговорення доповідей 283 учасників конференції з 16  регіонів України, 33 навчальних закладів та 15 установ і організацій, діяльність яких пов’язана з авіакосмічною галуззю, було досягнуто спільної думки про те, що нині подальший розвиток повітряного і космічного права неможливий без активізації наукових досліджень у цій сфері та удосконалення чинного законодавства.