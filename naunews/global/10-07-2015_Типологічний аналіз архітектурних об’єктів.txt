Заголовок: Типологічний аналіз архітектурних об’єктів
Дата: 10/07/2015
URL: https://nau.edu.ua/ua/news/2015/7/tipologichnij-analiz-arxitekturnix-ob’ektiv.html
==================================================

9 липня 2015 року на кафедрі містобудування Інституту аеропортів підбивали підсумки навчального року та запровадження нової форми оцінювання студентів-архітекторів. Упродовж 2014-2015 н.р. була реалізована нова форма оцінювання знань студентів 3 курсу з дисципліни «Типологія будівель та споруд» за напрямом підготовки «Архітектура» - підготовка альбому робіт «Типологічний аналіз архітектурних об'єктів». Ініціатором впровадження цієї форми контролю була доцент Людмила Бармашина.
Навчальна дисципліна передбачає ознайомити майбутніх архітекторів із функціональними типами споруд, порівняти їх особливості проектування, визначити основні планувальні складові та семантичні відмінності в залежності від призначення. Студенти повинні були проаналізувати функціональні відмінності споруд, визначити особливості конструктивної системи та образного рішення, зробити висновок щодо відповідності призначення процесів, що відбуваються всередині будівлі.
Доцент Людмила Бармашина та асистент Ірина Лисюк підбили підсумки виконання завдань та оцінили одержані результати. Завдяки цьому були визначені найкращі альбоми за критеріями змістовності аналізу, насиченості візуального ряду та композиційності оформлення роботи. Такими визнано альбоми Анастасії Білої (АР-303), Ігоря Гавриленка (АР-304), В. Гнатенко (АР-304), Максима Коваля (АР-304).