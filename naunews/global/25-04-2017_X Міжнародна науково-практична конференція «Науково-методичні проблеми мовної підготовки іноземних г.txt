Заголовок: X Міжнародна науково-практична конференція «Науково-методичні проблеми мовної підготовки іноземних громадян»
Дата: 25/04/2017
URL: https://nau.edu.ua/ua/news/2017/4/x-mizhnarodna-naukovo-praktichna-konferentsiya-naukovo-metodichni-problemi-movnoi-pidgotovki-inozemnih-gromadyan.html
==================================================

20–21 квітня 2017 року відбулася X Міжнародна науково-практична конференція
«
Науково-методичні проблеми мовної підготовки іноземних громадян
»,
організована Центром Міжнародної освіти Національного авіаційного університету.
Конференція зібрала понад 80 учасників – викладачів провідних навчальних закладів США, Словацької Республіки, Болгарії, Франції. Україну представляли провідні мовознавці з університетів Києва, Харкова, Сум, Дніпра, Одеси, Слов’янська.
На урочистому відкритті пленарного засідання зі вступним словом виступили проректор з міжнародного співробітництва НАУ В. І. Чепіженко та директор Центру міжнародної освіти НАУ О. Р. Шевченко.
Проблематика конференції охоплює широкий спектр наукових і науково-методичних питань, серед яких новітні стратегії і технології мовної підготовки іноземних студентів, соціокультурні, етнокультурні та психологічні чинники в навчанні іноземної мови, структурні одиниці наукового стилю у функціонально-когнітивному і комунікативно-прагматичному аспектах, лексика професійного спрямування в системі викладання природничих дисциплін іноземній аудиторії, фонетика, морфологія, синтаксис і досягнення лінгвістичної компетенції іноземного студента, професійна компетенція викладача і особистісно-орієнтований підхід у викладанні іноземної мови.
Г. В. Межжеріна виступила на пленарному засіданні з науковою доповіддю
«
Кореляція англійських та українських авіаційних термінів із  semi-words  і корінними морфемами
»
. О. Ю. Корчук докладно зупинилася на шляхах вирішенняосновних завдань підготовчого відділення для іноземних громадян. Доповідь С. Ю. Грицай присвячена синтезу традиційних і новаторських методичних принципів. Доктор мистецтв, професор університету Хофстра (Нью-Йорк, США) І. В. Пустовойт розповів про вплив сучасних технологій на формалізацію спілкування і розвиток комунікативної компетенції. Викладач Французького ліцею імені Анни Київської Джоанна Туре ознайомила аудиторію з особливостями викладання мови у школах, зорієнтованих на складання єдиного національного екзамену. Нові підходи до організації самостійної роботи студентів, комп’ютерні технології мовної підготовки іноземних студентів знайшли відбиття в науково-методичних матеріалах І. В. Жогіної, Т. І. Довгодько, М. Ю. Зелінського, І. М. Нечитайло, Г. Б. Мінчак, О. О. Новікової, В. В. Журавель, Є. С. Крюкової, О. В. Литвинової та ін. Доповідачі використали можливісті комп’ютерної презентації.
У рамках роботи конференції проходила виставка навчально-методичної літератури – підручників, посібників, практикумів для іноземних громадян підготовчого відділення та іноземних студентів І–IV курсів ВНЗ України.