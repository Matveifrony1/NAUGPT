Заголовок: У Державному музеї авіації НАУ відбудеться п’ятий фестиваль старовинних автомобілів OldCarLand
Дата: 28/09/2016
URL: https://nau.edu.ua/ua/news/2016/9/u-derzhavnomu-muzei-aviatsii-nau-vidbudetsya-p’yatiy-festival-starovinnih-avtomobiliv-oldcarland.html
==================================================

30 вересня у
Державному музеї авіації
розпочнеться п’ятий фестиваль старовинних автомобілів
OldCarLand-2016
. Він проходитиме до 2 жовтня.
Захід організовує  клуб технічної класики
OldCarServiсe
і
«проект Кофейбус»
.
Понад 700 автораритерів випуску 1920-1970 років прибудуть зі всіх областей України і багатьох країн Європи — Великобританії, Німеччини, Польщі, Білорусі, Чехії та інших.
Серед моделей будуть американські, німецькі, французькі, чеські й радянські автомобілі. Деякі лишилися в одиничних екземплярах. Багато моделей представлять в Україні вперше – наприклад, американський Buick 1937 року випуску та чеська Škoda-100 1975 року. Серед радянських машин - "Победа" ГАЗ-20 з кузовом типу кабріолет. Автомобілю 64 роки, але всі його деталі – оригінальні.
“Основна тема нашого п’ятого фестивалю — це техніка, вироблена на території України. Йдеться не лише про вантажівки та легковики. Будуть ще й мотоцикли, велосипеди, спецавтомобілі. Серед останніх — машини для кінозйомки і театру. Можна буде побачити й автобуси Чернігівського заводу. Все це буде на нашому фестивалі”, - розповідає Павло Лозовенко, організатор заходу та керівник клубу технічної класики OldCarServiсe.
Символ фестивалю — львівський автобус ЛАЗ-697 М 1973 року випуску. Таких лишилося в Україні лише два. Його, як й інші львівські автобуси, демонструватиме «проект Кофейбус». Крім нього, на фестивалі покажуть унікальний ЗиС-155 – єдиний збережений екземпляр. Такі автобуси випускали із 1949 по 1957 рік.
Підприємство "Київпастранс" презентує один із перших в Україні трамваїв, так звану «конку» з 1891 року. Замість двигуна для його руху застосовували кінську тягу.
Щоб урізноманітнити експозицію, організатори звернулися до автомобільних музеїв при підприємствах. Вони привезуть на фестиваль рідкісні серійні й експериментальні моделі.
“Приємно, що відгукнулося керівництво ЛАЗу та ЛуАЗу. Із Луцька доставлять у Київ цілий автовоз українських позашляховиків. Такої масштабної презентації вітчизняної техніки в Україні до нас ще ніхто не робив. Деякі експозиції ми побудуємо у вигляді еволюції — від найпершої моделі до останньої. Будуть машини, які наші заводи робили тільки на експорт. Також підготуємо велику експозицію велосипедів ХВЗ”, - розповідає один із організаторів Вадим Навроцький, власник «проекту Кофейбус».
На фестивалі покажуть також еволюцію електромобілів. Представлять понад 40 машин на електротязі — від перших недосконалих до сучасних, як промислового виробництва, так і саморобні.
Також відведуть зону для спортивних і тюнінгованих машин. Буде і військова техніка часів Другої Світової війни та сучасна.
Кожні дві години проходитимуть автомобільні акції. 30 вересня, після офіційного відкриття, стартує пробіг на ретро-автомобілях Києвом. У ньому візьмуть участь понад 30 машин. Наступного дня відбудеться пробіг ретро-скутеристів.
Також пройде офіційний етап із тюнінгу та автозвуку. Спеціалісти школи контраварійної підготовки "Карбон" продемонструють різноманітні маневри та прийоми гальмування.
На фестивалі гратимуть вуличні музиканти, на головній сцені — молоді гурти. Працюватимуть ресторани та дитячі зони.
Із Севастопольської площі до фестивалю ходитимуть 3 автобуси. Для автомобілістів працюватиме безкоштовна стоянка.
Вартість вхідного квитка — 100 грн. Для дітей до 12 років — безкоштовно.