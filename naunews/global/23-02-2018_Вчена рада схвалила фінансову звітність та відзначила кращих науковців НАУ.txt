Заголовок: Вчена рада схвалила фінансову звітність та відзначила кращих науковців НАУ
Дата: 23/02/2018
URL: https://nau.edu.ua/ua/news/1/2/vchena-rada-shvalila-finansovu-zvitnist-ta-vidznachila-krashchih-naukovtsiv-nau.html
==================================================

На  черговому засіданні Вченої ради НАУ, яке відбулося 22 лютого, були розглянуті питання, що стосуються організації повсякденної життєдіяльності та фінансування університету, наукової та кадрової роботи, відзначення кращих працівників вишу.
Порядок денний розпочався з приємної події - низку працівників університету було нагороджено нагрудними знаками та грамотами. Зокрема,  нагрудний знак «За наукові та освітні досягнення» Міністерства освіти і науки України вручено професору кафедри авіоніки Навчально-наукового інституту аеронавігації, електроніки та телекомунікацій А.В.СКРИПЦЮ. Нагрудним знаком «За сумлінну працю» відзначено Т.В. ІЛЬЇНУ, Н.К.МАХМУДОВУ, Н.М.ШИБИЦЬКУ, В.М.ВАСИЛЬЄВА, В.П.ГОРБУНОВА, П.М.ПАЛАНСЬКОГО, М.Ф.РАДІШЕВСЬКОГО, І.Ю. СЕРГЄЄВА. Багаторічна бездоганна праця завідувача лабораторії кафедри цивільної та промислової безпеки Навчально-наукового інституту екологічної безпеки М.С.НАЗАРЕНКО була відзначена нагрудним знаком «Ветеран Національного авіаційного університету».
«Подякою ректора» Національного авіаційного університету вшановано І.Ю.КОНОВАЛОВУ, В.М.БАДАХА, В.О. МАЛЯРЧУКА,  а грамотою Національного авіаційного університету  – В.П.КОЗИРЄВУ.
На засіданні Вченої ради також були схвалені клопотання щодо підтримки висунення кандидатури КРАВЧЕНКА Ігоря Федоровича – директора Державного підприємства «Запорізьке машинобудівне конструкторське бюро «Прогрес» імені академіка О. Г. Івченка, генерального конструктора, доктора технічних наук для обрання член-кореспондентом Національної академії наук України по Відділенню механіки за спеціальністю «Механіка»; підтримки висунення кандидатури ОПАНАСЕНКА Володимира Миколайовича – провідного наукового співробітника Інституту кібернетики імені В. М. Глушкова Національної академії наук України, доктора технічних наук, професора для обрання член-кореспондентом Національної академії наук України по Відділенню інформатики за спеціальністю «Інформаційні технології та кібербезпека»; підтримки висунення кандидатури СМИНТИНИ Валентина Андрійовича – завідувача кафедри експериментальної фізики Одеського національного університету імені І. І. Мечникова, керівника фізико-технічного центру Національної академії наук України, доктора фізико-математичних наук, професора для обрання член-кореспондентом Національної академії наук України по Відділенню фізики і астрономії за спеціальністю «Фізика поверхневих явищ» та висунення кандидатури СНЄЖКІНА Юрія Федоровича – директора Інституту технічної теплофізики Національної академії наук України, член-кореспондента Національної академії наук України, доктора технічних наук, професора для обрання дійсним членом Національної академії наук України по Відділенню фізико-технічних проблем енергетики за спеціальністю «Промислова теплоенергетика, тепломасообмін».
Ключовим питанням порядку денного було схвалення фінансового звіту університету за 2017 рік. З цього питання доповідав  головний  бухгалтер університету Володимир Харлан. Про фінансовий план на поточний рік поінформувала начальник планово-фінансового відділу Наталія Муравська. З ґрунтовною презентацією фінансової діяльності за минулий рік та планами на 2018-ий виступила в.о. проректора з економіки та адміністративно-господарської роботи Роза Вінецька.
Також на Вченій Раді було розглянуто питання щодо стану підготовки до проведення виборів ректора НАУ.
На Вченій раді було затверджено теми докторських дисертацій, рекомендовано до друку низку навчальних посібників та наукових праць, зокрема, збірки «Проблеми системного підходу в економіці», монографії «Технологія забезпечення функціональної безпеки інтегрованої інформаційної системи Держприкордонслужби на стадії модернізації» (О.Юдіна та М.Стрельбіцького), чергових номерів наукових журналів «Вісник Національного авіаційного університету» та «Захист інформації» тощо.
Більш детальну інформацію про фінансовий звіт читайте у наступному номері газети «Авіатор».