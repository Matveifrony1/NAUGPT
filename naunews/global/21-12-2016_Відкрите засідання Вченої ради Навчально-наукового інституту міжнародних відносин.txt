Заголовок: Відкрите засідання Вченої ради Навчально-наукового інституту міжнародних відносин
Дата: 21/12/2016
URL: https://nau.edu.ua/ua/news/2016/12/vidkrite-zasidannya-vchenoi-radi-navchalno-naukovogo-institutu-mizhnarodnih-vidnosin.html
==================================================

19 грудня 2016 року відбулося відкрите засідання вченої ради Навчально-наукового інституту міжнародних відносин. На засідання були запрошені в.о. ректора  НАУ Володимир Ісаєнко, проректор з навчальної та виховної роботи Тамара Іванова, проректор з міжнародного співробітництва Валерій Чепіженко .
Через відсутність директора ННІМВ Алли Фоменко роботу розпочала відповідальна за науково-методичну роботу інституту Світлана Біла.
Світлана Біла виступила зі звітом про результати наукової та науково-методичної роботи за 2016 р. та про основні напрямки науково-дослідної роботи інституту на 2017 рік.
В обговоренні результатів діяльності ННІМВ Володимир Ісаєнко зазначив, що важливим кроком має стати забезпечення інноваційного розвитку університету, як головного вищого навчального закладу в державі з підготовки фахівців авіаційної галузі, підвищення якості надання освітніх послуг, забезпечення конкурентоздатності, інтеграції вишу до світового науково-освітнього простору.
Для подальшого впровадження реформ, інноваційного розвитку університету необхідним та вкрай важливим завданням є розробка єдиної Концепції і Стратегії розвитку.
Для забезпечення стратегічного розвитку нашого навчального закладу необхідно досягти рівня підготовки фахівців, який має відповідати:
світовим стандартам вищої освіти;
потребам вітчизняного та світового ринку праці;
ефективному використанню освітнього та наукового потенціалу університету.
Першочерговим орієнтиром діяльності кожної кафедри, факультету, інституту має бути висока якість надання освітніх послуг, що дозволить їм бути конкурентоспроможними.
Важливе місце в університеті посідає наукова діяльність, а саме:
- розробка науково-дослідних проектів;
- створення галузевих та міжгалузевих лабораторій і центрів;
- участь у пріоритетних наукових програмах, зокрема міжнародних;
- проведення загальноуніверситетських наукових заходів;
- плідна співпраця з університетами та науковими центрами різних країн світу тощо.
Особливе значення приділяється міжнародному співробітництву та залученню іноземних студентів до навчання в нашому університеті. НАУ має партнерів більш ніж в 40 країнах світу, учасником міжнародних проектів, таких як Tempus, Erasmus Mundus, Seventh Frame work Program тощо.
Протягом 2015-2016 навчального року було підписано 110 міжнародних угод в галузі міжнародної освіти і науки.
Для належного функціонування НАУ в університеті відбувалась підготовка нової редакції Статуту. Зміни до нової редакції Статуту здійснені з метою приведення основного організаційно-правового документу університету у відповідність до зазначених вимог.
Одним із найголовніших та першочергових завдань керівництва і колективу ННІМВ зайняти свою нішу у розбудові навчального закладу.
Проректор з навчальної та виховної роботи Тамара Вікторівна Іванова, подякувала колективу ННІМВ за плідну роботу та керівництву інституту за системне рішення нагальних проблем. Висловила сподівання, що ННІМВ й надалі займатиме гідне місце в галузі підготовки фахівців міжнародного напряму.