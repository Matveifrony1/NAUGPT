Заголовок: З любов’ю до Тараса Шевченка: діалоги з молоддю
Дата: 22/03/2016
URL: https://nau.edu.ua/ua/news/2016/3/z-lyubov’yu-do-tarasa-shevchenka-dialogi-z-moloddyu.html
==================================================

9 березня 2016 року українська спільнота відзначила 202-у річницю від дня народження геніального митця Тараса Григоровича Шевченка. «Він був сином мужика…», а став символом України, що осяяв шлях до незалежності нашої Батьківщини. Відкрив світові українську культуру і залишив нам безцінні літературні й мистецькі твори, як вічну пам’ять про себе.
15 березня 2016 року в Науково-технічній бібліотеці НАУ викладачі та бібліотекарі разом зі студентами ННІКІТ, ННІЕМ, ННІІДС, ННГМІ провели свято «З любов’ю до Тараса Шевченка: діалоги з молоддю», присвячене творчості Кобзаря. Дійство організували старший викладач кафедри української мови та культури ННГМІ Тетяна Чухліб і завідувач сектору НТБ Оксана  Лазаренко. До заходу долучилися: завідувач кафедри української мови та культури ННГМІ Ірина Бурлакова, директор Авіакосмічного ліцею Галина Земляна та її заступник з виховної роботи Тетяна Іванюк.
Розпочалося свято зі зворушливого виступу учениці Авіакосмічного ліцею НАУ Еліни Сукач, переможниці Всеукраїнського конкурсу читців «Змагаймося за нове життя!» та районного конкурсу «Намисто Роксолани». Дівчина прочитала поему Т.Г. Шевченка «Кавказ». Вона вразила окриленістю шевченковим словом та своїми емоціями, за що і була нагороджена щирими оплесками присутніх.
Наступним кроком стало дійство єднання, коли О. Лазаренко і Т. Чухліб провели діалоги з молоддю за творчістю Кобзаря. Приємним для всіх стало те, що студенти НАУ виявилися неабиякими знавцями біографії митця. Вони з настроєм долучилися до гри «Наш Шевченко», висловилися й написали, ким для кожного з них є геній України. Виявилося, що для більшості Кобзар є духовним лідером, що сіє любов, добро, світло.
Гармонійно вписалася у канву святкового дійства і прикрашала залу тематична книжково-ілюстративна виставка «Скарби безсмертного Кобзаря», присвячена до Дня народження Пророка. Експозиція знайомила відвідувачів з літературознавчими працями відомих шевченкознавців, художніми творами поета, ілюстраціями і цитатами.
Кульмінацією заходу стало нагородження переможців. Цю почесну місію виконала Тетяна Чухліб. Грамотами були відзначені студенти, які найкраще проявили себе протягом Шевченківського тижня «Т.Г.Шевченко – наш. Він для всіх століть», який організувала кафедра української мови та культури НН ГМІ до 202-ї річниці Кобзаря.
Народжений весною, Тарас Григорович Шевченко залишається для нас, нащадків, символом пробудження української нації, оновлення  України, свободи, віри.
Зі Шевченківським словом український народ нездоланний!
Низький  уклін тобі, наш батьку, Тарасе!