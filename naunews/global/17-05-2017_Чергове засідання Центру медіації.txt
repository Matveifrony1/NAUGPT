Заголовок: Чергове засідання Центру медіації
Дата: 17/05/2017
URL: https://nau.edu.ua/ua/news/2017/5/chergove-zasidannya-czentru-mediatsii.html
==================================================

15 травня 2017 року в Навчально-науковому юридичному інституті відбулося чергове засідання Центру медіації, під час якого розглядалися теми «День матері та Міжнародний день сім’ї» та «День пам’яті жертв політичних репресій».
Учасники засідання старанно підготувалися до заходу. Про це свідчать їхні змістовні доповіді. Олександр Ситник (група ПР-304) розкрив історію свята Дня матері, яке відзначається в Україні 14 травня, символи та традиції його святкування в Україні та світі. Розповів про Міжнародний день сім’ї, який відзначають 15 травня, його традиції, сучасні проблеми в сім’ї тощо.
З метою вшанування пам’яті жертв політичних репресій, привернення уваги суспільства до трагічних подій в історії України, спричинених насильницьким впровадженням комуністичної ідеології, відродження національної пам’яті, утвердження нетерпимості до будь-яких проявів насильства проти людяності, Вадим Пойда (група ПР-403) акцентував увагу присутніх на необхідності проведення щороку різноманітних заходів з відзначення Дня пам’яті жертв політичних репресій - трагічної сторінки в історії України, масових репресій комуністичного режиму проти українського народу.
Такі заходи формують у студентів почуття поваги до своїх рідних, а також допомагають краще взнати історію українського народу, його минуле.