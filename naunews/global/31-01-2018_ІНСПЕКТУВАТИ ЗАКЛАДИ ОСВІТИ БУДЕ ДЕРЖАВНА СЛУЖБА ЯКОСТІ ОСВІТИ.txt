Заголовок: ІНСПЕКТУВАТИ ЗАКЛАДИ ОСВІТИ БУДЕ ДЕРЖАВНА СЛУЖБА ЯКОСТІ ОСВІТИ
Дата: 31/01/2018
URL: https://nau.edu.ua/ua/news/1/1/inspektuvati-vishi-bude-derzhavna-sluzhba-yakosti-osviti.html
==================================================

Замість Державної інспекції навчальних закладів в Україні запрацює  новий орган, який відповідатиме за дотримання якості освіти та освітніх стандартів – Державна служба якості освіти.
Урядовий портал України повідомив, що рішення про створення комісії з реорганізації ДІНЗ було ухвалене 17 січня 2018 року (нагадаємо, що Державна служба якості освіти була створена 6 грудня 2017 року). Нині завдання комісії полягає у ліквідації старої структури. Комісія повністю завершить роботу інспекції за всіма напрямками. Зокрема, вона буде займатися переведенням робітників, передаванням матеріальних цінностей, закриттям рахунків.
Державна служба якості освіти матиме ширші повноваження. Вона, зокрема, має право:
- проводити інституційні аудити навчальних закладів;
- давати рекомендації навчальним закладам щодо організації та функціонування внутрішньої системи забезпечення якості освіти;
- акредитувати громадські професійні об’єднання та інші юридичні особи, які здійснюють незалежне оцінювання якості освіти та освітньої діяльності навчальних закладів;
- затверджувати нетипові освітні програми дошкільної та загальної середньої освіти;
- проводити моніторинг якості освітньої діяльності та якості освіти.
Перетворення Державної інспекції навчальних закладів України на Державну службу якості освіти України є, безперечно, позитивним нововведенням, - прокоментували новину у відділі моніторингу якості вищої освіти НАУ. - Поміж численних переваг важливою є зміна діяльності з інспектування (ревізії) на інституційний аудит, оскільки аудит має дві важливі особливості.
По-перше, змінюється мета: з пошуку та фіксації фактів порушень, зловживань тощо на виявлення недоліків та надання рекомендацій щодо можливих шляхів їхнього усунення.
По-друге, інституційний аудит передбачає висновки щодо ефективності та оптимальності роботи закладу освіти як цілісного механізму і надання рекомендацій, порад задля поліпшення та налагодження всіх процесів у закладі освіти.