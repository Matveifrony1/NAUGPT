Заголовок: Пішов з життя легендарний льотчик-випробувач Юрій Курлін
Дата: 28/02/2018
URL: https://nau.edu.ua/ua/news/1/2/pishov-z-zhittya-legendarniy-lotchik-viprobuvach-yuriy-kurlin.html
==================================================

В. о. ректора Національного авіаційного університету В. Ісаєнко надіслав листа Президентові ДП «Антонов» О. Кривоконю з приводу смерті льотчика-випробувача, Героя Радянського Союзу Юрія Володимировича Курліна. Наводимо його текст.
СПІВЧУТТЯ
Вельмишановний Олександре Григоровичу!
Шановні колеги!
Із сумом і співчуттям колектив Національного авіаційного університету сприйняв звістку про смерть льотчика-випробувача, Героя Радянського Союзу
КУРЛІНА Юрія Володимировича
Він пішов натрудженою ходою у Вічність…
У теперішній прискореній адаптації до сучасного життя важко переоцінити його роль і яскравий приклад непересічної особистості, мужньої людини, досвідченого льотчика-випробувача, інструктора-методиста. Нас покинула людина, яка підняла в небо майже всі літаки всесвітньовідомого конструктора Олега Костянтиновича Антонова, такі як «Ан-124», «Ан-8», «Ан-10», «Ан-12», «Ан-22», «Ан-24», «Ан-26», «Ан-10А», «Ан-32», встановивши багато світових рекордів, що прославили нашу країну.
Думкою, словом, вчинками і власним героїчним прикладом Він робив цей світ добрішим, оновлював вірою, сповнював новою надією.
Він був людиною виняткової працездатності, толерантності, важкою працею здобув повагу і шану колег, друзів.
До останніх днів Юрій Володимирович залишався щирим другом Національного авіаційного університету, передавав досвід опанування крилатою справою наступним поколінням авіаційних науковців, спеціалістів та студентів. Його життєвий шлях є взірцем для багатьох генерацій людей, які працюють у галузі авіації.
У наших серцях таким Він залишиться назавжди. Його довго пам’ятатиме українська земля.
Царство небесне Вам, Юрію Володимировичу!
Висловлюємо щирі співчуття рідним, близьким, друзям з приводу тяжкої втрати, сумуємо разом з вами.
Вічна пам'ять…
З повагою
В.о. pектора                                                                В.М. Ісаєнко