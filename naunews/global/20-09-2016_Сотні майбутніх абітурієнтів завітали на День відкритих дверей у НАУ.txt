Заголовок: Сотні майбутніх абітурієнтів завітали на День відкритих дверей у НАУ
Дата: 20/09/2016
URL: https://nau.edu.ua/ua/news/2016/9/sotni-maybutnih-abiturientiv-zavitali-na-den-vidkritih-dverey-u-nau.html
==================================================

17 вересня 2016 року відбувся День відкритих дверей для випускників–2017 у форматі: виставки-презентації навчально-наукових інститутів, презентації діяльності НАУ, зустрічі із вступниками на базі профільних кафедр та лабораторій університету. Така ефективна програма заходу дозволила задовольнити усі інформаційні інтереси і потреби гостей – старшокласників, їх батьків, студентів коледжів та представників навчальних закладів освіти.
Університет гостинно відчинив двері для майже 400 абітурієнтів, які прагнуть отримати якісну вищу освіту, бути конкурентоспроможними на ринку праці, бажають здійснити свої найзаповітніші мрії, стати самодостатніми і успішними, зробивши правильний професійний вибір.
Зустрічали гостей та абітурієнтів на базі Центру культури та мистецтв науково-педагогічні працівники навчально-наукових інститутів, Інституту доуніверситетської підготовки, Приймальної комісії, кафедри військової підготовки, а також студентство університету.
Відкрили зустріч у залі ЦКМ т. в. о. ректора, д. н. держ. упр., професор Тамара Іванова .; директор ІДП, д. пед. н., професор Наталія Муранова , помічник начальника навчальної частини кафедри військової підготовки Олександр Замурняк .
Майбутні студенти ознайомилися з переліком спеціальностей, програмами подвійних дипломів і міжнародної академічної мобільності, освітніми програмами, матеріально-технічною базою, викладацьким складом, вартістю навчання тощо. Присутні проявили зацікавлення до форм навчання, другої вищої освіти, англомовного проекту, навчання на підготовчих курсах та кафедрі військової підготовки, можливості стажування за кордоном та перспективи подальшого працевлаштування.
Надзвичайно святковій і, водночас, діловій атмосфері сприяли перегляд відеофільмів про навчальні підрозділи НАУ, яскраві та змістовні презентації профільних кафедр, специфічні хімічні досліди. За бажанням і з урахуванням власних інтересів учні відвідали ангар, навчальні корпуси та лабораторії профільних кафедр.
Т. в. о. ректора Тамара Іванова  вручила присутнім у залі представникам ЗНЗ м. Києва (№№ 48, 62, 64, 142, 179) «Подяки» Національного авіаційного університету за вагомий внесок педагогічних колективів у підготовку випускників, які успішно закінчили підготовчі курси ІДП, отримали рейтингові сертифікати загальнонаціонального ЗНО – 2016 та успішно вступили до нашого університету.
Привітали гостей в урочистій залі і визнані студентські таланти університету, лауреати та переможці міжнародних та всеукраїнських конкурсів: В. Павлов, А. Демида, танцювальний ансамбль «Політ», які тривалий час працюють під керівництвом Відмінника освіти України Ігора Кулика.
Тож маємо надію, що після цієї події-зустрічі більшість абітурієнтів приймуть остаточне рішення вступати до НАУ за обраною спеціальністю.
Шановні випускники, бажаємо вам високих балів у сертифікатах ЗНО – 2017 та вдалого професійного вибору!