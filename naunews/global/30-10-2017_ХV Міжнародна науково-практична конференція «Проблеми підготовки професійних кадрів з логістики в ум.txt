Заголовок: ХV Міжнародна науково-практична конференція «Проблеми підготовки професійних кадрів з логістики в умовах глобального конкурентного середовища»
Дата: 30/10/2017
URL: https://nau.edu.ua/ua/news/2017/10/hv-mizhnarodna-naukovo-praktichna-konferentsiya-problemi-pidgotovki-profesiynih-kadriv-z-logistiki-v-umovah-globalnogo-konkurentnogo-seredovishcha.html
==================================================

27 та 28 жовтня 2017 р. у Національному авіаційному університеті пройшла ХV Міжнародна науково-практична конференція «Проблеми підготовки професійних кадрів з логістики в умовах глобального конкурентного середовища».
Традиційно партнерами конференції були асоціації «Український логістичний альянс», Асоціація ланцюгів поставок і логістики Італії (AILOG), Міжнародна вища школа логістики і транспорту (м. Вроцлав, Польща), Технологічний університет Нінбо (Китай), Адамаський університет м. Калькутта (Індія), Академія транспорту, інформатики та комунікацій Молдови. В роботі конференції взяли участь представники 14 вищих навчальних закладів України.
Зі вступним словом виступили проректор з навчальної та виховної роботи НАУ Т. Іванова, президент асоціації «Український логістичний альянс» М. Григорак, координатор проекту співпраці з Вроцлавською міжнародною вищою школою логістики і транспорту Д. Бугайко.
Перша частина пленарного засідання конференції була присвячена вимогам ринку праці до компетентності фахівців з логістики. Вони були розкриті у виступах директора з персоналу логістичної компанії «Кюне+Нагель Україна» О. Лобачевої, директора компанії «В. Вілтранс» Л. Хвостенко, співвласника компанії SNG Trans TM «Rational logistics» О. Кшиванського, директора компанії «eSoft» А. Саргсяна, директора Київської логістичної бізнес-школи В. Добачевської, експерта-консультанта з логістики, радника губернатора Дніпропетровської обл. із залучення інвестицій, радника міністра інфраструктури України В. Пузанова.
У другій частині пленарного засіданні були представлені наукові доповіді з найактуальніших проблем підготовки професійних та наукових кадрів з логістики, підвищення якості знань молодих фахівців, особливості логістичного забезпечення Збройних Сил України, впровадження електронного документообігу тощо.
Учасники конференції одноголосно прийняли резолюцію конференції про підтримку проекту Постанови Кабінету Міністрів України «Про внесення змін до переліку галузей знань і спеціальностей, за якими здійснюється підготовка здобувачів вищої освіти», винесеного наразі на громадське обговорення, щодо включення спеціальності 078 «Логістика та управління ланцюгами постачання» до галузі знань 07 «Управління та адміністрування».