Заголовок: Підбито підсумки роботи наукової секції «Психологічні аспекти безпеки авіації»
Дата: 07/11/2014
URL: https://nau.edu.ua/ua/news/2014/11/pidbito-pidsumki-roboti-naukovoi-sekczii-psixologichni-aspekti-bezpeki-aviaczii.html
==================================================

30 жовтня поточного року відбулося засідання секції «Психологічні аспекти безпеки авіації» в рамках ІІІ науково-практичної конференції молодих учених та студентів «Проблеми та перспективи розвитку авіації та космонавтики». Головував на ньому завідувач кафедри авіаційної психології О. Петренко. Про нову якість студентських напрацювань свідчив не стільки широкий спектр тематики представлених доповідей, скільки рівень бачення проблеми та наукової новизни закладених ідей.
Студенти досліджували особливості когнітивної сфери авіаційних диспетчерів, підходи до організації інформації на робочих місцях інструкторів авіаційних тренажерів, використання інструментів моніторингу діяльності QA-інженерів, роботу з психологічним досвідом переживання небезпеки, комунікативні аспекти взаємодії в льотних екіпажах тощо. Дослідженням на таку тематику сприяла тривала співпраця між кафедрами авіаційної психології та аеронавігаційних систем. Значний інтерес у студентів викликала доповідь Н. Гордині. Вона у поточному році захистила дисертацію кандидата психологічних наук, присвячену психологічним аспектам успішності тренажерної підготовки авіаційних диспетчерів. Цікавою була і доповідь аспірантки кафедри Т. Запорожець, яка активно працює над емпіричною частиною свого дисертаційного дослідження, присвяченого проявам феномену емоційного інтелекту в діяльності авіаційного диспетчера.
Учасники познайомилися з особливостями застосування сучасного тренажерного комплексу в системі підготовки фахівців управління повітряним рухом. Тож побажаємо нашим студентам-психологам подальших наукових та практичних здобутків!