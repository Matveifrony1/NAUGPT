Заголовок: На сцені творчість слухачів підготовчого відділення іноземних громадян
Дата: 23/02/2018
URL: https://nau.edu.ua/ua/news/1/2/na-stseni-tvorchist-sluhachiv-pidgotovchogo-viddilennya-inozemnih-gromadyan.html
==================================================

16 лютого 2018 року за активної підтримки Центру культури та мистецтв відбувся святковий концерт, організований Центром міжнародної освіти, під час якого слухачі підготовчого відділення іноземних громадян презентували свої творчі виступи. Насичена програма включала виконання пісень, гру на музичних інструментах, читання віршів.
Ведучі Єремінайте Вайва (Литва) та Іч Шафрі Аднан (Марокко) ознайомили аудиторію з цікавими та маловідомими фактами про країни, які були представлені в іноземній аудиторії.
Концерт власним віршем відкрив Сабрі Мухаммад Ріяд (Палестина); слухач з Ірану Аббасі Хамед полонив серця присутніх грою на флейті та синтезаторі; Ельхаурі Умейма (Марокко) зачарувала піснею
Майкла Бубле
– L.O.V.E.; зворушили зал Хань Хао (Китай), Бенжеллун Башир та Белкаусі Лахсен (Марокко), Вісам Халдун Салем Джавхер (Йорданія), Каїгусуз Бурак та Каїгусуз Берат (Туреччина), які дуже артистично прочитали вірші видатних поетів.
Бурю емоцій викликала українська пісня «Повій, вітре, в Україну» С. Руданського у виконанні збірної групи слухачів підготовчого відділення і популярна пісня гурту «Океан Ельзи» «Усе буде добре!»,  яку заспівали Хунь Тхі Чук Ха (В’єтнам), Цай Цзун-Янь та Чан Ші-Куань (Тайвань).
Свято прикрасили тематичні плакати, які власноруч виготовили викладачі та слухачі підготовчого відділення ЦМО.
Цього вечора бурхливі овації супроводжували виступ кожного учасника. Це було чудово! Наші слухачі також виявилися досить талановитими.
Дякуємо всім учасникам зустрічі за теплу атмосферу, хай щастить вам у навчанні!