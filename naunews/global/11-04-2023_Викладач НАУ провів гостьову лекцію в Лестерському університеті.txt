Заголовок: Викладач НАУ провів гостьову лекцію в Лестерському університеті
Дата: 11/04/2023
URL: https://nau.edu.ua/ua/news/2023/4/vikladach-nau-proviv-gostovu-lektsiyu-v-lesterskomu-universiteti.html
==================================================

29 березня 2023 року в рамках програми «Wednesday Seminar Series for Staff» доцент кафедри української мови та культури ФЛСК НАУ Анастасія Сібрук відвідала Лестерський університет (м. Лестер, Велика Британія) і провела гостьову лекцію для співробітників Школи археології та античної історії.
Тема лекції – «Treasures of Kievan Rus». Мета – розповісти англомовній аудиторії про період Київської Русі – держави, яка утворилася навколо Києва і мала міцну економіку, розвинені міжнародні та торговельні зв’язки з сусідами, потужну освітню базу, усталене законодавство, розгалужену мережу бібліотек і одну з найкращих мистецьких шкіл тогочасної епохи.
Для українців цей історичний етап є одним із найважливіших, оскільки він є першим в історії українського державотворення. На жаль, саме ця епоха – Київської Русі – стала джерелом політичних маніпуляцій агресора. Завданням українських науковців є розвінчання міфів, придуманих росіянами, серед світової спільноти.
Анастасія Сібрук розповіла науковцям Лестерського університету про матеріальну культуру Київської Русі: ювелірні прикраси, оздоблення книжок, пам’ятки архітектури. Доцент презентувала карту основних археологічних знахідок, викликавши зацікавлення в британських науковців.
Після проведення лекції були поставлені запитання, які перейшли у жваву і плідну дискусію. Учасники заходу обмінювалися досвідом, порівнювали схожі історичні події, виокремлювали спільні риси обох націй.
Співробітники Лестерського університету побажали українцям якнайшвидшої перемоги та повернення на Батьківщину незаконно вивезених скарбів.
Дякуємо керівництву Лестерського університету за можливість представити Національний авіаційний університет у Великій Британії та сподіваємося на подальшу плідну наукову співпрацю!