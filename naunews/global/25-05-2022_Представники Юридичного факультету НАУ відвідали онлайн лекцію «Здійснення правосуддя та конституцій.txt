Заголовок: Представники Юридичного факультету НАУ відвідали онлайн лекцію «Здійснення правосуддя та конституційного контролю в умовах війни»
Дата: 25/05/2022
URL: https://nau.edu.ua/ua/news/2022/5/predstavniki-yuridichnogo-fakultetu-nau-vidvidali-onlayn-lektsiyu-zdiysnennya-pravosuddya-ta-konstitutsiynogo-kontrolyu-v-umovah-viyni.html
==================================================

Нещодавно здобувачі вищої освіти та науково-педагогічні працівники Юридичного факультету (ЮФ) Національного авіаційного університету долучилися до обговорення питань здійснення правосуддя та конституційного контролю в умовах війни, які були розкриті суддями Конституційного Суду України Віктором Городовенко та Галиною Юровською в рамках лекції на тему «Здійснення правосуддя та конституційного контролю в умовах війни. Рекомендації та поради європейських інституцій».
Захід розпочався із представлення учасникам новопризначеної судді Конституційного Суду України Оксани Грищук. «Конституція твориться нацією та є відтворенням національних цінностей. Сьогодні Ви прийняли присягу та Вас офіційно управлено на здійснення високої місії - стояти на варті положень Конституції та бути її хоронителькою. То ж бажаємо Вам невичерпної енергії задля збереження правосуддя в Україні», - зазначив ректор Національної школи суддів України, народний депутат України IV, V, VI скликань (2002-2007), Міністр юстиції України (2007-2010), доктор юридичних наук, Заслужений юрист України Микола Оніщук.
В продовження зустрічі, Галина Юровська розкрила основні засади та особливості здійснення правосуддя під час воєнного стану, аналізуючи поняття «конституційний контроль» та окреслюючи ознаки і принципи здійснення правосуддя.
Крім того, Віктор Городовенко проаналізував проблеми, з якими стикнулася Вища рада правосуддя, державна судова адміністрація після повномасштабного вторгнення РФ на територію країни. «З першого дня вторгнення країни-агресора на територію України, державна судова адміністрація не опинилася в стадії колапсу. Безумовно, виникало багато питань всередині нашої держави та рекомендацій, адже війни такої жорстокості Європа не знала після закінчення Другої світової війни. Наші колеги роблять колосальну роботу здійснюючи правосуддя весь цей період, деякі з них воюють, захищаючи нашу державу», - зазначив суддя.
Завершився захід виступом судді Касаційного господарського суду у складі Верховного Суду, голови комітету з питань дотримання етичних норм, запобігання корупції і врегулювання конфлікту інтересів Ради суддів України Єгора Краснова.