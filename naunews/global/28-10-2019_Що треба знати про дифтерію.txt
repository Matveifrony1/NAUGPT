Заголовок: Що треба знати про дифтерію
Дата: 28/10/2019
URL: https://nau.edu.ua/ua/news/2019/10/shho-treba-znati-pro-difteriyu.html
==================================================

Авіаційний медичний центр проводить щеплення проти дифтерії. За інформацією звертатися у реєстратуру  АМЦ, кабінет 118,                                        тел. 497-40-38.
Дифтерія – гостра інфекційна хвороба, що спричиняється токсигенними бактеріями (паличкою Лефлера) з повітряно-краплинним шляхом передачі. Інкубаційний період складає від 2 до 10 днів.
Початок захворювання:
температура тіла підвищується до 38-40 С, з’являються головний біль, зниження апетиту, починає боліти горло, особливо при ковтанні. Збільшуються піднебінні мигдалики, на них утворюються плівки брудно-сірого або жовто-сірого кольору, збільшуються лімфатичні вузли. Може виникати набряк підшкірної клітковини шиї, що поширюється вниз на грудну клітку. Дифтерія гортані проявляється осиплим голосом, кашлем та задишкою. При прогресуванні захворювання голос та кашель стають беззвучними, голосова щілина звужується, наростає дихальна недостатність, настає асфіксія.
Головне в лікуванні дифтерії –
швидке введення протидифтерійної сироватки, бажано в перші дні захворювання, тому що дифтерійний токсин, потрапляючи в кров, починає вражати серцево-судинну, нервову, видільну системи, викликаючи важкі ускладнення (токсичний міокардит, блокади серця, атріо-вентрикулярну диссоціацію, моно-та поліневрит, в'ялий параліч кінцівок, токсичний нефроз та інше), багато з яких можуть привести до летального кінця.