Заголовок: НАУ СПРИЯЄ ІНТЕГРАЦІЇ УКРАЇНИ У МІЖНАРОДНИЙ ПРОСТІР
Дата: 07/11/2017
URL: https://nau.edu.ua/ua/news/2017/11/nau-spriyae-integraczii-ukraini-u-mizhnarodnij-prostir.html
==================================================

На початку листопада українська урядова делегація відвідала місто Монреаль, де розташовано штаб-квартира Міжнародної організації цивільної авіації (ІКАО).
На двосторонній зустрічі на вищому рівні, яка відбулась  в штаб-квартирі  ІКАО 1 листопада 2017 року, прем’єр-міністр України Володимир Гройсман, Голова Ради ІКАО доктор Олумуїва Бенард Аліу та Генеральний секретар ІКАО доктор Фан Лю підтвердили намір поглиблювати співробітництво з Україною з метою підвищення безпеки та охорони міжнародної аеронавігації в Європейському та Північноатлантичному регіоні ІКАО (EURNAT).
В обговоренні взяли участь посол України в Канаді Андрій Шевченко, перший віце- прем’єр-міністр України, міністр економічного розвитку та торгівлі України Степан Кубів, міністр Кабінету Міністрів України Олександр Саєнко. Також супроводжував делегацію віце-президент Державного підприємства «Антонов» Юрій Кордянін.
Окремим питанням обговорювався  нещодавно укладений Меморандум про взаєморозуміння між ІКАО та Національним авіаційним університетом. Нагадаємо, що 5 серпня у головному офісі Ради ІКАО було підписано Угоду про співробітництво між Національним авіаційним університетом та Міжнародною організацією цивільної авіації. Від НАУ документ підписав в.о.ректора Володимир Ісаєнко. “Ця Угода підносить на новий щабель перспективи подальшого співробітництва між університетом та ІКАО та є безпрецедентним на сьогодні результатом кропіткої роботи обох сторін”, - прокоментував подію в.о.ректора Володимир Ісаєнко.
І ось співробітництво з цією впливовою установою ООН, що об'єднує близько 190 держав та займається організацією і координацією міжнародного співробітництва держав у всіх аспектах діяльності цивільної авіації, вийшло на новий рівень.
Прем’єр-міністр подякував ІКАО за внесок в розвиток авіації в Україні та наголосив про бажання України і в подальшому сприяти роботі ІКАО в регіоні. Голова Ради ІКАО та Генеральний секретар висловили свою вдячність прем’єр-міністру Україні за підтримку ініціатив ІКАО, як на регіональному та глобальному рівнях.
Надалі Україна візьме участь в глобальному саміті NGAP, який пройде 27 -28 листопада в ІКАО. У склад делегації увійдуть представники Національного авіаційного університету.