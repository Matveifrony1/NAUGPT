Заголовок: Вітрильники НАУ
Дата: 19/02/2019
URL: https://nau.edu.ua/ua/news/2019/2/vitrilniki-nau.html
==================================================

Спортсмени яхт-клубу «Південний» Національного авіаційного університету під час зустрічі з ректором Володимиром  Ісаєнком продемонстрували здобутки за минулий спортивний сезон.
Десятки кубків, медалей, дипломів та грамот одержали у 2018 році екіпажі вітрильників нашого університету у змаганнях з вітрильного спорту (чотирнадцять перших місць, шість – других, одинадцять – третіх). Вітрильні перегони проходили на усіх рівнях – від клубних регат до Чемпіонату Світу.
Уперше, команда «GO FAST» яхт-клубу «Південний» взяла участь у Чемпіонаті світу з вітрильного спорту в міжнародному класі яхт PLATU 25, який проходив у м. Рига (Латвія). У змаганнях також брали участь спортсмени з Австралії, Білорусі, Естонії, Італії, Литви, Німеччини, Росії та Фінляндії. За титул найкращих у світі боролися тридцять сім екіпажів. Екіпаж НАУ здобув вісімнадцяте місце. Впевненні, що це перший крок до світового визнання українських яхтсменів у цьому класі яхт.
Минулий сезон також відзначився двома новими вітрильними регатами, що проводив яхт-клуб НАУ: «Студентські вітрила надій» та «Кубок Першокурсника», в яких взяли участь студенти з групи підвищення спортивної майстерності (тренер-викладач Володимир Бобр).
Чудовим завершенням сезону стали вітрильні перегони «Південна варта» на Кубок Національного авіаційного університету.