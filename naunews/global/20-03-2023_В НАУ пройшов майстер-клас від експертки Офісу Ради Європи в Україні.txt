Заголовок: В НАУ пройшов майстер-клас від експертки Офісу Ради Європи в Україні
Дата: 20/03/2023
URL: https://nau.edu.ua/ua/news/2023/3/v-nau-proyshov-mayster-klas-vid-ekspertki-ofisu-radi-evropi-v-ukraini.html
==================================================

14 березня 1023 року для студентів-першокурсників Юридичного факультету консультантка заступниці голови комітету Верховної Ради України з питань зовнішньої політики та міжпарламентського співробітництва, експертка Офісу Ради Європи в Україні, випускниця Юридичного інституту НАУ 2013 року Олександра Голуб провела майстер-клас «Робота юристів у Верховній Раді України. Як працює парламент».
Випускниця поділилася з присутніми власним досвідом роботи у Верховній Раді України. Предметом обговорення були різні види діяльності юристів у ВРУ, що допомогло присутнім зазирнути за лаштунки юридичної професії у законодавчому органі державної влади. Під час зустрічі Олександра Голуб неодноразово наголошувала, що майбутнім правникам, в першу чергу, слід розібратися із своєю мотивацією та обов’язково під час навчання брати участь у різних університетських активностях, зокрема, судових дебатах, правничих школах, конкурсах, роботі юридичної клініки тощо. Важливо також, на думку експертки, вивчати мови і вже з першого курсу розвивати своє критичне мислення, опановувати ази ораторського мистецтва і постійно працювати над вмінням себе презентувати.
Олександра Голуб висловила вдячність за надану можливість бути корисною для своєї alma mater, зауваживши, що співпраця університету з випускниками взаємовигідна та сприяє створенню середовища однодумців, які спільно зможуть вирішити цілий ряд проблем, пов’язаних із підготовкою конкурентоздатних фахівців у сфері права. Результатом такої взаємодії є також перспективи появи нових освітніх ініціатив та їх реалізація.
На завершення Олександра відповіла на питання студентів і надала власні пропозиції щодо покращення якості практичної підготовки юристів.