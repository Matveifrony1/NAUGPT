Заголовок: НАУ та Canadore-college підписали Двосторонню Угоду про співробітництво
Дата: 17/05/2018
URL: https://nau.edu.ua/ua/news/1/5/nau-ta-canadore-college-pidpisali-dvostoronnyu-ugodu-pro-spivrobitnitstvo.html
==================================================

16 травня 2018 року Національний авіаційний університет та Канадор-коледж (Canadore-college, Онтаріо, Канада) підписали Двосторонню Угоду про співробітництво щодо спільних науково-дослідних проектів та обмінів студентами партнерів. Також було підписано Чотиристоронній Меморандум між Національним авіаційним університетом, Державним підприємством «Антонов», Канадор-коледжем  та аеропортом на ім’я Джека Гарланда, Норт Бей (Онтаріо, Канада) про  подальший розвиток, розширення та збагачення співробітництва між партнерами у сфері освіти, досліджень та промислової діяльності.
Офіційна частина церемонії підписання Угоди та Меморандуму відбулася у Посольстві Канади в Україні. У заході взяв участь Надзвичайний і Повноважний Посол Канади в Україні Роман Ващук, ректор Національного авіаційного університету Володимир Ісаєнко, президент Канадор-коледжу Джордж Бартон, перший віце-президент ДП «Антонов» Юрій Кордянін, а також делегації сторін угоди та меморандуму.
Двостороння угода та меморандум набувають чинності з дати їх підписання Сторонами – з 16 травня 2018 року, i матимуть тривалість 10 років.
«Наша співпраця з  Канадор-коледжем розпочалася минулого літа, за цей короткий час ми перейшли від намірів співпрацювати у підготовці фахівців авіаційного напрямку до етапу формування спільних авіаційних  бізнесових і наукових проектів», - зазначив ректор Національного авіаційного університету Володимир Ісаєнко під час церемонії підписання документу.
У рамках укладеної Угоди український та канадський виші реалізовуватимуть низку двосторонніх проектів. Вони стосуватимуться, зокрема, здійснення підготовки авіаційних та технічних спеціалістів в НАУ та Канадор-коледжі; підготовки спеціалістів за пілотними та технічними спеціальностями, зокрема для роботи на модернізованому літаку Ан-2; проведення наукових досліджень в сфері композитних матеріалів, авіоніки, ІТ технологій; розвитку безпілотних літальних апаратів (зокрема, поштових); проведення наукових досліджень в галузі екологічних та енергозберігаючих технологій; забезпечення підвищення кваліфікації авіаційних та технічних спеціалістів;  співробітництво в медіа сфері; створення Консорціуму для подальшого розвитку та пошуку і залучення нових партнерів.
У свою чергу Меморандум визначає наступні напрямки співробітництва: здійснення підготовки авіаційних та технічних спеціалістів авіаційної галузі в рамках двосторонньої угоди між Національним авіаційним університетом та Канадор-коледжем; здійснення підготовки спеціалістів за пілотними та технічними спеціальностями, зокрема з модернізації та просування літака Ан-2; проведення наукових досліджень в області композитних матеріалів, авіоніки, інформаційних технологій екологічних та енергозберігаючих технологій;  здійснення зборки модернізованих літаків Ан-2 на базі Аеропорту Норт Бей; обслуговування літаків «Антонов» на базі Аеропорту Норт Бей;  ДП «Антонов» буде здійснювати співробітництво з аеропортом для подальшого розвитку взаємовигідних відносин.
«Підписання цієї Угоди та Меморандуму є підтвердженням того факту, що наші бажання і можливості, ресурси наших навчальних закладів дозволяють рухатися разом шляхом створення спільних проектів у галузі освіти, - заявив президент Канадор-коледжу Джордж Бартон. - Упевнений, що об’єднуючи сильні сторони наших навчальних закладів, ми зможемо створити ще більш успішні спільні навчальні проекти і програми, що відкриють нові можливості і перед нашими студентами, і перед нашим навчальними закладами і, навіть перед нашими країнами».
Надзвичайний і Повноважний Посол Канади в Україні Роман Ващук, відзначив, що підписання Двосторонньої Угоди та Меморандуму про співробітництво між Національним авіаційним університетом, Канадор-коледжем, ДП «Антонов», Аеропортом Норт Бей символізує початок великої масштабної співпраці між Україною і Канадою на освітянській ниві, а також  розвиток і поглиблення партнерства в авіаційній галузі між нашими країнами.