Заголовок: ПІЛОТИ НАУ РОЗПРАВЛЯЮТЬ КРИЛА
Дата: 08/08/2017
URL: https://nau.edu.ua/ua/news/2017/7/gostomel-pershiy-samostiyniy.html
==================================================

3
серпня 2017 року пілоти-першокурсники Національного авіаційного університету здійснили свої перші практичні вильоти без інструкторів. Спроба власних сил відбулася на базі аеродрому ДП «Антонов».
Національний авіаційний університет має досвід підготовки пілотів: З 2004 по 2011 рр. університет підготував три випуски, після чого навчання було вирішено перенести до Кропивницького (тоді – Кіровоград). Однак у 2015 році керівництво прийняло рішення відновити підготовку пілотів у стінах Авіаційного. І вже у 2016 рокі на базі НАУ відкрили Центр льотної підготовки. Курс проводився відповідно до європейських програмам JAR-FCL 1.
Відбувся набір, і  упродовж наступних 10 місяців студенти мали змогу факультативно опановувати теоретичні знання з авіаційних дисциплін. Однак випробування пройшли не всі:  до польотів була допущена вісімка найкращих. До неї увійшли Євген Лук’яненко, Микита Нікітенко, Катерина Романюк, Ян Семчук, Владислав Сіренко, Данило Тюрик, Павло Шешеня та Віталій Коровкін.
Підтримати майбутніх пілотів у їхньому виборі на аеродром до Гостомеля навідався в. о. ректора НАУ Володимир Ісаєнко
«Школа Національного авіаційного університету від перших днів вважалася однією з найпотужніших серед подібних навчальних закладів, наголосив в.о.ректора. - Однак для таких фахівців, як пілоти, однієї теоретичної підготовки мало: для того, щоб закріпити отримані знання, необхідна льотна практика. Адже години, проведені за штурвалом літака, дозволяють повною мірою відчути усі переваги, ризики і колосальну відповідальність обраної вами професії».
Майбутні пілоти прослухали необхідний інструктаж і після звичного «Від гвинта!» приступили до роботи. Згідно правил, до самостійних польотів допускалися курсанти, які на той момент налітали 10 – 12 годин з інструктором. Польоти відпрацьовували на легких американських літаках Cessna 172. Кожен курсант мав виконати індивідуальну програму.  Незважаючи на непрості погодні умови, курсанти виконали покладене на них завдання і вдало приземлилися.
«Вибір спеціальності у моєму випадку – абсолютно серйозний та виважений. Адже стати у майбутньому пілотом – моя мрія. Зараз я всього-навсього студентка першого курсу, однак самостійний перший політ без інструктора – важливий крок у досягненні моєї мети. І я буду продовжувати іти до неї!»,  –
розповідає майбутній пілот Катерина Романюк.
Відлітавши завчасно визначену індивідуальну програму, студенти отримали можливість поспілкуватися з в. о. ректора Володимиром Ісаєнком. Найбільше майбутніх пілотів цікавило питання про виокремлення їхньої спеціальності у самостійний напрям.
«Адміністрація університету працює над питанням виокремлення спеціальності з підготовки пілотів, і ми вже маємо певний прогрес!- зазнаіив Володимир Ісаєнко. - Крім того, на стадії розробки знаходяться проекти щодо закупівлі авіаційних тренажерів для відпрацювання льотних навичок на практиці та інвестиційний проект із закупівлі літаків. Тож у найближчому майбутньому пілоти Національного авіаційного університету отримають широкий спектр можливостей. – пояснив Володимир Ісаєнко, і від себе додав: Я пишаюся вами. Ви – перші, а першим завжди найважче. Однак саме ви, своїми мріями та зусиллями, зробите відродження у НАУ підготовки пілотів можливим! »
Зустрічного вам на злеті, пілоти Національного авіаційного університету!