Заголовок: Фахівці Факультету наземних споруд і аеропортів  братимуть участь у створенні Містобудівного кодексу
Дата: 20/12/2023
URL: https://nau.edu.ua/ua/news/2023/12/fahivtsi-fakultetu-nazemnih-sporud-i-aeroportiv-bratimut-uchast-u-stvorenni-mistobudivnogo-kodeksu.html
==================================================

Національний авіаційний університет братиме участь у розробці Містобудівного кодексу – ключового документа, який визначатиме розвиток міст України.
20 грудня 2023 року
Факультет наземних споруд і аеропортів відвідав координатор роботи по створенню Містобудівного кодексу України Владислав Рудаковський, який запросив вчених кафедр ФНСА на чолі з деканом Октябриною Чемакіною взяти участь в написанні розділу про архітектурну та містобудівну освіту, організацію ступеневого навчання і врахування спеціалізації закладів освіти в підготовці фахівців, зокрема в авіаційній галузі.
Вчені кафедр аерокосмічної геодезії та землеустрою, комп’ютерних технологій будівництва та реконструкції аеропортів, архітектури і просторового планування, інфраструктури авіаційного транспорту мають великий досвід наукової і навчально-методичної роботи, впровадження своїх досягнень в написання державних нормативних документів, експертизи і проектних розробок просторового розвитку містобудівних утворень, формування забудови на територіях, наближених до аеропортів тощо.
Особливістю навчального процесу ФНСА є активне використання результатів наукової роботи в навчальному процесі та тісний зв'язок з стейкхолдерами, що стало основою для реального впровадження формату дуальної освіти та індивідуальних освітніх траєкторій студентів архітектурних і будівельних спеціальностей.
Саме така модель навчання цікава авторам Містобудівного кодексу. Тож фахівці НАУ матимуть змогу вплинути на формування новітніх стандартів у галузі.