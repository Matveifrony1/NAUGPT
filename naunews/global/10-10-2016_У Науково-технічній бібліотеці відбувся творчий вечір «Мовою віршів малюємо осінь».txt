Заголовок: У Науково-технічній бібліотеці відбувся творчий вечір «Мовою віршів малюємо осінь»
Дата: 10/10/2016
URL: https://nau.edu.ua/ua/news/2016/10/u-naukovo-tehnichniy-bibliotetsi-vidbuvsya-tvorchiy-vechir-movoyu-virshiv-malyuemo-osin.html
==================================================

27 вересня 2016 року старший викладач кафедри української мови та культури ННГМІ Т. Чухліб разом із заступником директора з наукової роботи Науково-технічної бібліотеки НАУ О. Шкурко та завідувачем сектору ВКОЧ НТБ О. Лазаренко провели творчий вечір «Мовою віршів малюємо осінь».
Захід відбувся в приміщенні читального залу НТБ НАУ і мав на меті сприяти творчому розвитку студентів та навчити молодь бачити і любити навколишню красу. Гаслом вечора стали слова: «Людина живе, щоб творити». До участі в програмі долучилися всі охочі.
Почався творчий вечір з читання авторської поезії викладачами і студентами – Я. Закальською, Н. Гончаровою, Н. Лаврентьєвою – та улюблених віршів про осінь відомих поетів, які майстерно виконували студенти І. Борисенко, О. Гущик, В. Кришевич, А. Тимошенко та інші. Не обійшлося і без музики, пісень та гітари. Студенти навіть представили різні танцювальні номери, що символізували мінливий настрій осені. А. Рибалко (ФЕП) продемонстрував «Український гопак», В. Правда (ФЛА) і А. Стопкань (Київський національний університет культури і мистецтв) танцювали запальне танго, а Ю. Борисенко (ФЕП) кружляла під мелодію вальсу.
М. Бабич (ФЕП) провела майстер-клас Петриківського розпису, а Є.Землянська – вишивки.  Наприкінці заходу Ю. Ларінова презентувала ряд власних фотознімків на осінню тематику. Отже, організаторами було досягнуто мети, а учасників вечора можна сміливо назвати творцями прекрасного.
Піднесена атмосфера свята була сповнена любов'ю до краси рідного краю та рідного слова. Студенти продемонстрували чудовий естетичний смак, вміння бачити і розуміти прекрасне як у природі, так і в житті, в музиці, поезії.