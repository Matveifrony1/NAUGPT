Заголовок: У НАУ відбувся симпозіум «Культура безпеки авіації: управління факторами загроз та ризиків»
Дата: 07/10/2022
URL: https://nau.edu.ua/ua/news/2022/10/u-nau-vidbuvsya-simpozium-kultura-bezpeki-aviatsii-upravlinnya-faktorami-zagroz-ta-rizikiv.html
==================================================

Нещодавно, у рамках X Всесвітнього конгресу «Авіація в XXI столітті» – «Безпека в авіації та космічні технології», на Факультеті лінгвістики та соціальних комунікацій (ФЛСК) Національного авіаційного університету провели Симпозіум «Культура безпеки авіації: управління факторами загроз та ризиків».
На початку засідання декан факультету Наталія Ладогубець привітала учасників, вказавши на вагомий внесок, який роблять представники факультету у розв'язанні проблем, пов’язаних з соціально-політичними та морально-психологічними компонентами авіаційної безпеки, психологією безпечної експлуатації авіаційної техніки і сучасних ергатичних систем, управління людським фактором, мовним моделюванням інформаційних систем в авіації, антропологічними та історико-культурними вимірами безпеки авіації тощо.
Модератор симпозіуму Анжеліка Кокарєва відзначила, що цьогоріч на симпозіум надійшло 23 статті, авторами яких є 61 науковець структурних підрозділів НАУ.
Під час засідання присутні заслухали доповіді, які стосувалися місця людини в забезпеченні культури безпеки, питанням мовного моделювання інформаційних систем в авіації, аналізу факторів загроз, ризиків та викликів сьогодення, а також пошуку умов і можливостей безпечної експлуатації авіаційної техніки.
Підбиваючи підсумки роботи Симпозіуму, заступник декана з наукової та міжнародної діяльності Анжеліка Кокарєва зазначила, що учасники та гості дали високу оцінку організації роботи Пленарного засідання Симпозіуму, а також висловили сподівання на подальшу співпрацю в окреслених Конгресом наукових напрямах.