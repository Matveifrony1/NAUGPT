Заголовок: Оголошується старт конкурсу «Професіонали майбутнього 2017»
Дата: 21.11.2016
URL: https://tks.nau.edu.ua/2016/11/21/ogoloshuyetsya-start-konkursu-profesionaly-majbutnogo-2017/
==================================================
Vodafone оголошує про старт 11-го національного конкурсу наукових робіт «Професіонали майбутнього 2017». Це єдина в Україні галузева програми розвитку і підтримки студентів телекомунікаційних факультетів. У цьогорічного конкурсу з’явилися акаунти в соцмережах Facebook і VKontakte, де можна поспілкуватися та почитати про учасників та їхні проекти.
До участі в конкурсі допускаються студенти четвертого курсу технічних вишів України, які вивчають напрям «Телекомунікації». У цьому навчальному році на конкурс запрошено студентів 12 профільних вищих навчальних закладів України. Кожен заклад формує команду студентів, яка під керівництвом куратора розробляє проект на задану тему. Цього року учасники конкурсу будуть розробляти наукові проекти на тему «Управління якістю обслуговування (Е2Е QoS) і механізми пріоритезації трафіку в мережах 4G/5G для сервісів IoT».
Програма конкурсу «Професіонали майбутнього» складається з двох етапів: відбіркового та конкурсного. Протягом першого етапу, з 23 листопада по 23 грудня 2016 р., кожен виш-учасник проводить внутрішній відбір і визначає п’ять студентів, які показали найкращі результати в навчанні, а також куратора з-поміж викладачів закладу. Ці команди візьмуть участь у другому конкурсному етапі з 15 лютого по 15 травня 2017 р. У фіналі конкурсу команди з’їжджаються на публічний захист наукових робіт. Комісія у складі представників вишів і телеком-галузі оцінює проекти, зважаючи на інноваційність, практичне значення, логіку й архітектуру проектування, швидкість реалізації, а також презентаційні навички студентів. Переможець конкурсу визначається абсолютною більшістю голосів.
Студенти, які працюють над проектом, отримують стипендії від Vodafone у розмірі 1000 грн/міс. протягом конкурсного етапу. Переможець конкурсу отримує 125 000 грн – по 25 000 грн для кожного члена команди, – які студенти зможуть витратити на навчання та підвищення професійного рівня знань.
Конкурс заснований у 2006 році і щорічно проходить за підтримки Міносвіти, Держспецзв’язку та НКРЗІ.
В Національному авіаційному університеті перший відбірковий етап буде проводитись 2 грудня 2016 року об 13-30 в аудиторії 4-201. Відбірковий етап складається з двох частин. Спочатку студенти будуть відповідати на тестові запитання, а потім доповідатимуть по невеликій презентації за цьогорічною тематикою конкурсу!