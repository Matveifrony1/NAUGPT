Заголовок: Випускниця кафедри взяла участь у міжнародній програмі Huawei – Seeds for the Future 2024
Дата: 13.07.2024
URL: https://tks.nau.edu.ua/2024/07/13/vypusknytsya-kafedry-vzyala-uchast-u-mizhnarodnij-programi-huawei-seeds-for-the-future-2024/
==================================================
«Насіння для майбутнього» – це всесвітній інноваційно-освітній проєкт Huawei, завдяки якому найкращі студенти університетів світу мають змогу дізнатися про галузеві тенденції, особливості технологій 4G і 5G, інтернет речей, хмарні рішення, штучний інтелект, кібербезпеку від провідних експертів у сфері інформаційно-комунікаційних технологій.
Цього року програма вперше проходила офлайн у місті Рим (Італія) з 1 по 5 липня, де взяли участь 150 студентів з 23 країн світу. До складу української команди увійшла й наша цьогорічна випускниця кафедри – Алла Пінчук. Для того аби потрапити до команди Алла успішно пройшла інтерв’ю та здала всі необхідні екзамени ІКТ академії Huawei. Нашу країну представляли 5 найкращих студенток з різних університетів України.
Програма була вражаюче насичена, кожного дня проводилися різноманітні воркшопи ICT Academy Huawei, сесії Tech4Good для розробки стартапу та панельні дискусії з впливовими людьми STEM галузі. Зокрема, були організовані воркшопи по лідерству, 5G&Digital Power, AI&Cloud, а також панельні дискусії Green Digital Skills Development Challenge, Diversity4Tech Summit та Career Panel.
Також під час програми було проведено захід Global Village/Culture Exchange, де кожна країна мала представити себе, свої традиції та культуру. Україна здобула 2 місце серед всіх країн-учасниць у конкурсі на найкраще представлення країни!
Головною метою програми стала розробка власного стартап-проєкту, який має вирішувати глобальні проблеми та відповідати цілями сталого розвитку ООН з використанням сучасних ІКТ технологій. У рамках змагань організаторами була сформована збірна команда Україна+Хорватія, яка за час програми розробила проєкт «Trash to Treasure», де ключовою розробкою став розумний бак для сортування сміття з отриманням бонусів користувачам від потенційних партнерів стартапу. Боротьба була дійсно запеклою, оскільки всі команди-учасниці розробили унікальні стартапи, які можуть значно полегшити і покращити життя у світі. Хоч і команда Україна+Хорватія не увійшла до двійки переможців, учасники здобули безцінний досвід і вже готові спробувати свої сили наступного року на Seeds for the Future 2025 та в інших стартап-конкурсах, адже ідей для інноваційних стартапів вони нагенерували багато.
Бажаємо успіхів нашій випускниці та переможних стартапів!