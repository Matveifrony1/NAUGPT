Заголовок: Перемога представників кафедри ТКРС на Cybersecurity Innovations Hackathon 2024
Дата: 12.08.2024
URL: https://tks.nau.edu.ua/2024/08/12/peremoga-predstavnykiv-kafedry-tkrs-na-cybersecurity-innovations-hackathon-2024/
==================================================
З 1 по 10 серпня в Україні відбувся хакатон з кібербезпеки «Cybersecurity Innovation Hackathon», який об’єднав провідних фахівців для представлення інноваційних рішень у сфері кібербезпеки. Захід організували DEV Challenge, USAID та Unit.City за підтримки Міністерства цифрової трансформації України, Українського Фонду Стартапів, Diia City Union та ГО «Наукова асоціація кібербезпеки України». Учасники мали можливість працювати над проєктами в трьох напрямках: Advanced Cyber Track, ICS Solutions Track та Secret Challenge.
Від нашої кафедри у хакатоні взяла участь команда CyberForce у складі Алли Пінчук, Ігоря Закутинського та Богдана Чумаченка. Вони обрали напрямок ICS Solutions Track, зосередившись на розробці інноваційних рішень для захисту критичної інфраструктури. Команда розробила модель захищеної мережі 5G з використанням алгоритмів ШІ для моніторингу стану критичної інфраструктури України. Проєкт спрямований на створення надійної та захищеної телекомунікаційної мережі 5G для обслуговування об’єктів критичної інфраструктури України, забезпечуючи безперервний моніторинг та швидке реагування на інциденти.
Наші переможці отримають подальшу менторську підтримку від Проєкту USAID «Кібербезпека критично важливої інфраструктури України» для успішної подачі на грантові програми, що стане поштовхом у подальшій реалізації, впровадженню та розвитку власних проєктів, а також резидентство на пів року в першому інноваційному парку UNIT.City.
Вітаємо наших молодих науковців з успіхом та бажаємо подальших досягнень і нових перемог!