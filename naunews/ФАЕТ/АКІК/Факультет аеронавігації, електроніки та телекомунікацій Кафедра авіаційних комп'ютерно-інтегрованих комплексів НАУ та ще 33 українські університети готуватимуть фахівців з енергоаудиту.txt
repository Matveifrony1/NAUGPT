Заголовок:НАУ та ще 33 українські університети готуватимуть фахівців з енергоаудиту


Дата: ----------
URL: http://akik.nau.edu.ua/index.php?id=100
==================================================
НАУ та ще 33 українські університети готуватимуть фахівців з енергоаудиту

У КПІ ім. Ігоря Сікорського 11 квітня відбувся урочистий захід «Вищі навчальні заклади – платформа для підготовки висококваліфікованих енергоаудиторів». Його було проведено в рамках реалізації проекту «Підтримка національного Фонду енергоефективності та програми екологічних реформ (S21) в Україні». Кафедра авіаційних компютерно-інтегрованих комплексів Національного авіаційного університету також приймає активну участь у реалізації цього проекту.

Проект цей реалізується в рамках співпраці між Урядами України та Німеччини на виконання угоди між Міністерством регіонального розвитку, будівництва та житлово-комунального господарства України та Німецьким товариством міжнародного співробітництва GIZ Gmbll.

У підготовці енергоаудиторів для України братимуть участь 34 провідні вітчизняні заклади вищої освіти, серед яких також є і наш університет.

«Ринок енергоефективності України потребує 5-7 тисяч енергоаудиторів. Саме від їх лідерської позиції, компетентної і фахової роботи залежить успішність впровадження реформи енергоефективності в Україні. А горизонт для їхньої діяльності масштабний: починаючи від соціального і житлового сектору і закінчуючи транспортом, підприємствами енергетики і промисловістю. Також це гарна нагода для ВНЗ залучити до співпраці бізнес, який сьогодні потребує сучасних технічних рішень з енергоефективності», – наголосив на церемонії відкриття урочистостей Віце-прем’єр міністр - Міністр регіонального розвитку, будівництва та ЖКГ України Геннадій Зубко.

Учасників заходу також привітали ректор КПІ ім. Ігоря Сікорського Михайло Згуровський та виконувачка обов’язків директора Фонду енергоефективності Юлія Головатюк-Унгуряну. Презентацію Програми підготовки енергоаудиторів для роботи з Фондом енергоефективності зробив директор проекту GIZ «Підтримка національного Фонду енергоефективності та програми екологічних реформ (S21) в Україні» Роберт Кюнне.

Найурочистішою частиною зустрічі стала церемонія представлення українських вишів – учасників програми співпраці, в ході якої очільники університетів ставили свої підписи на великому постері з мапою України та назвами їхніх навчальних закладів.

Насамкінець відбулося обговорення конкретних аспектів підготовки енергоаудиторів і очікувань від університетів – учасників програми.

Довідково. Проект з підготовки енергоаудиторів на базі закладів вищої освіти реалізується за підтримки Уряду Німеччини та GIZ. Програма співпраці передбачає розробку спеціалістами GIZ програми тренінгів для підготовки енергоаудиторів, проведення тренінгів для викладачів-енергоаудиторів і представників університетів (до 3 викладачів-енергоаудиторів з кожного ЗВО, у яких створено комісії з атестації енергоаудиторів). У подальшому викладачі-енергоаудитори, які закінчили тренінги GIZ, впроваджують аналогічні тренінги за підтримки GIZ на базі своїх університетів .

 

 

 

 

 

 

 