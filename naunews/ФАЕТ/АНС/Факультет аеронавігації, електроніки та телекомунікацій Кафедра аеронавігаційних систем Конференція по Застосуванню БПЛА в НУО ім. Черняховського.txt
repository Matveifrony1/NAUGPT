Заголовок: Конференція по Застосуванню БПЛА в НУО ім. Черняховського
Дата: 2020-03-02
URL: https://www.ans.nau.edu.ua/news_260_ua
==================================================
27 лютого 2020 року в Національному університеті оборони України імені Івана Черняховського пройшла наукова - практична конференція «Застосування пілотованої та безпілотної авіації в сучасних умовах». Науково-практична конференція проводиться кафедрою авіації протиповітряної оборони з метою визначити актуальні проблеми та шляхи їх вирішення щодо підвищення ефективності підготовки фахівців та застосування авіації Збройних сил України в сучасних умовах.

У науково-практичній конференції взяли участь представники Генерального штабу Збройних Сил України, Національного інституту стратегічних досліджень, Національної гвардії України, Державної прикордонної служби України, Державної служби з надзвичайних ситуацій України, Командування Повітряних Сил Збройних Сил України, Командування Медичних сил Збройних Сил України, Управління державної охорони України, Управління регулювання діяльності державної авіації України, Центрального науково-дослідного інституту озброєння та військової техніки Збройних Сил України, Харківського національного університету Повітряних Сил імені Івана Кожедуба, Національного авіаційного університету, Житомирського військового інституту імені С.П.Корольова, Української військово-медичної академії, науково-педагогічні працівники, ад’юнкти та слухачі Національного університету оборони України імені Івана Черняховського.

На конференції виступила професор кафедри аеронавігаційних систем НАУ Шмельова Тетяна Федорівна з доповіддю «Підходи до розробки інновацій та застосування безпілотних літальних апаратів (БПЛА)». Були розглянуті питання всебічного забезпечення спільного застосування пілотованої та безпілотної авіації і напрями організації спільної підготовки фахівців. Учасниками конференції вирішено продовжити проведення подальших наукових досліджень та впровадити результати науково-практичної конференції в освітній процес.