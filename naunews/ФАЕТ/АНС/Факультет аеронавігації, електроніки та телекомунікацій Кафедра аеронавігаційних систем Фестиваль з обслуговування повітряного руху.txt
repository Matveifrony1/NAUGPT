Заголовок:Фестиваль з обслуговування повітряного руху

Дата: ----------
URL: https://www.ans.nau.edu.ua/festival_ua
==================================================
Фестиваль з обслуговування повітряного руху

Українська аеронавігаційна система є складовою частиною загальноєвропейської авіаційної мережі, тому важливим кроком для України є впровадження концепції “Єдиного європейського неба” та подальша інтеграція в європейський повітряний простір. Для цього в Україні зроблено вже чимало – модернізовано обладнання центрів з обслуговування повітряного руху, систему стягнення аеронавігаційних зборів приведено у відповідність до стандартів Євроконтроля.


Актуальним питанням є підготовка фахівців для системи обслуговування повітряного руху (ОПР) на міжнародному рівні, що здатні вирішувати складні виробничі задачі, забезпечувати ефективну роботу національної аеронавігаційної системи у повній відповідності до Стандартів та Рекомендованої практики ІКАО з використанням сучасних технічних засобів.

Для вирішення цього питання у 2002 р. в Національному авіаційному університеті започатковано підготовку авіадиспетчерів зі спеціальності «Обслуговування повітряного руху». У лютому 2007 р. спеціальність акредитована та розпочата підготовка магістрів за цим напрямом. Скоординований підхід до організації навчання авіадиспетчерів в НАУ передбачає стандартизацію програм навчання з використанням методології ІСАО Trainair та здійснюється спільно з державним підприємством обслуговування повітряного руху України «Украерорух».

Для інтенсифікації навчання авіадиспетчерів на базі кафедри Аеронавігаційних систем НАУ було створено Центр з Обслуговування повітряного руху, що поєднав у собі теоретичні та практичні (тренажер) аспекти підготовки. Центр обладнано сучасним тренажерним обладнанням, що дозволяє відтворювати виробничі умови роботи авіадиспетчерів та проводити тренування, наближені до реальних умов професійної діяльності. В ході навчання студенти на виробничій практиці відпрацьовують навички з ОПР у регіональних підрозділах «Украероруху». Навчання в НАУ закінчується стажуванням на реальних робочих місцях у регіональних підрозділах «Украероруху», звідки, після закінчення навчання, студенти отримують запрошення на працевлаштування.

До формування викладацького складу для навчання студентів-авіадиспетчерів застосовано підхід, що передбачає, з одного боку, залучення висококваліфікованих викладачів НАУ, а з іншого – фахівців-практиків Державного підприємства з обслуговування повітряного руху України «Украерорух» з великим досвідом професійної діяльності. Очолює кафедру Аеронавігаційних систем – лауреат Державної премії України в галузі науки і техніки, д.т.н., професор Харченко В.П. Викладачі НАУ – доценти Луппо О.Є., Чинченко Ю.В., асистенти – Аргунов Г.Ф., Богуненко М.М., Лазоренко В.А., Рудас С.І. Фахівці Украєроруху – начальник центру кваліфікаційної підготовки Навчально-сертифікаційного центру (НСЦ) Корж С.І., начальник відділу початкової підготовки персоналу ОрПР НСЦ, к.т.н., доцент Колотуша В.П., провідний спеціаліст-інспектор Державіаслужби Алєксєєв О.М., старший диспетчер Кругляк В.Б., керівник польотів Мурадов Р.С.


Розуміючи важливість професії авіадиспетчера для надійного функціонування аеронавігаційної системи України та необхідність забезпечення поглибленого розуміння студентами положень профілюючих дисциплін, при підготовці застосовуються додаткові заходи, що направлені на збільшення мотивації до навчання. Одним з низки цих заходів є фестиваль з обслуговування повітряного руху, що був проведений в період з 26.02.2007 р. по 2.03.2007 р. на кафедрі Аеронавігаційних систем НАУ з метою активізації пізнавальних процесів, підвищення рівня професійних знань та вмінь студентів, популяризації спеціальності диспетчера серед студентської молоді.

Конкурсна програма фестивалю з обслуговування повітряного руху була підібрана з урахуванням специфіки професійної діяльності та нормативних вимог до авіадиспетчерів. Потрібно усвідомлювати, що з точки зору професійної відповідності не кожна людина може успішно працювали авіадиспетчером. Для ефективного виконання професійних обов’язків авіадиспетчеру потрібні такі професійно-важливі якості, як стійкість до стресу, концентрація і розподіл уваги, оперативна пам’ять, вміння приймати ефективні рішення в умовах дефіциту часу.

Тому в рамках фестивалю було проведено конкурс з практичної підготовки на диспетчерському тренажері у Центрі ОПР. Цей конкурс передбачав виконання сукупності практичних завдань підвищеної складності з імітацією аварійних ситуацій на тренажері. Професія авіадиспетчера вимагає досконалого знання англійської мови. Відповідно, у програму фестивалю було включено конкурс з англійської мови. На протязі тижня, в рамках фестивалю, розглядалися презентації на авіаційну тематику, підготовлені студентами-авіадиспетчерами. Також кожна навчальна група підготувала стінгазету, що характеризує особливості студентського життя даної групи, та навчання у НАУ. Підсумком фестивалю став брейнринг у якому зустрілися команди навчальних груп, що навчаються за спеціальністю «Обслуговування повітряного руху». У підсумках фестивалю було визначено переможців у групових ті індивідуальних змаганнях, які отримали призи, грамоти та заохочення від ректорату НАУ.

Приємно відзначити високу активність та зацікавленість студентів, що взяли участь у фестивалі з обслуговування повітряного руху.

Cтруктура фестивалю
практична підготовка на тренажері ОПР;
теоретична підготовка (брейн – ринг серед підгруп);
представлення теми або розділу з питань ОПР (презентація);
знання англійської мови;
юмористична стінгазета.
1. Практична підготовка на тренажері ОПР.

Умови проведення конкурсу:
студенти 3 курсу виконують практичну вправу на робочому місці аеродромно-диспетчерської вишки;
студенти 4 курсу виконують практичну вправу на робочому місці диспетчера підходу;
конкурс проводиться протягом однієї години (30 хв. на робочому місці диспетчера та 30 хв. на робочому місці пілота-оператора).
Критерії оцінювання:
прийняття чергування та підготовка робочого місця;
дотримання правил ведення радіозв’язку та фразеології радіообміну;
взаємодія з суміжними диспетчерськими пунктами та службами аеропорту;
ведення процедурного (планового) контролю та виконання пультових операцій;
ведення радіолокаційного контролю;
оперативність та правильність прийняття рішень при УПР;
дотримання безпеки польотів при УПР.
 
2. Теоретична підготовка (брейн – ринг серед підгруп)
Формуються команди від підгруп. Склад команди – 5 студентів (капітан, 3 члени команди, запасний (за бажанням)). Перед початком змагань капітани команд приймають участь у жеребкуванні. За результатами жеребкування складається сітка змагань.Проведення конкурсу виконується ведучим, спірні питання вирішуються колегіально ведучим та двома членами журі більшістю голосів. За кожну вірну відповідь команді нараховується один бал.

Команда, що зайняла перше місце – заохочується ректоратом університету та нагороджується призом від кафедри АНС. Команди, що зайняли друге та третє місця заохочуються деканатом ФІТ.

Склад команди на конкурс повинен бути представленим до 26 лютого 2007 р.


3. Представлення теми або розділу з питань ОПР (презентація)
Тема презентації обирається самим учасником або (за погодженням) пропонується викладачами. Pоботи на конкурс повинні бути представлені до 26 лютого 2007 р.

Критерії оцінювання:
відповідність обраній тематиці;
конкретність та глибина розкриття теми;
оформлення презентації;
використання мультимедійних елементів (анімації, аудіо, відео, тривимірних зображень і т.д.).
 
4. Знання англійської мови

Зміст конкурсної програми:
Девіз (учасник повинен придумати власний девіз команди англійською мовою).
Твір-витвір (учасник повинен представити свою улюблену тему, з наведених, яка пов’язана з авіацією, використовуючи наочність).
Знайди помилку (учасник повинен знайти помилку в наданому авіаційному матеріалі з граматики, читанні та аудіюванні).
5. Гумористична стінгазета
Kожна підгрупа повинна підготувати гумористичну стінгазету. Гумористична стінгазета повинна мати назву, девіз та відображати особливості студентського життя підгрупи. Pоботи на конкурс повинні бути представлені до 26 лютого 2007 р.

Критерії оцінювання:
творче мислення; та відповідність обраній тематиці;
оформлення стінгазети.
 
ІІ ФЕСТИВАЛЬ З ОБСЛУГОВУВАННЯ ПОВІТРЯНОГО РУХУ В НАУ
(18 - 25 березня 2008 року)
IІІ ФЕСТИВАЛЬ З ОБСЛУГОВУВАННЯ ПОВІТРЯНОГО РУХУ В НАУ
(16 - 21 березня 2009 року)
ІV ФЕСТИВАЛЬ З ОБСЛУГОВУВАННЯ ПОВІТРЯНОГО РУХУ В НАУ
(18 - 25 березня 2010 року)
V ФЕСТИВАЛЬ З ОБСЛУГОВУВАННЯ ПОВІТРЯНОГО РУХУ В НАУ
(18 - 25 березня 2011 року)
VI ФЕСТИВАЛЬ З ОБСЛУГОВУВАННЯ ПОВІТРЯНОГО РУХУ В НАУ
(18 - 25 березня 2012 року)
VII ФЕСТИВАЛЬ З ОБСЛУГОВУВАННЯ ПОВІТРЯНОГО РУХУ В НАУ
(18 - 25 березня 2013 року)