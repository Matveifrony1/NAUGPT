Заголовок:Система обробки сигналів та інтерпретації даних дистанційного зондування допплерівсько-поляриметричними метеорологічними радіолокаторами

Дата: ----------
URL: https://www.ans.nau.edu.ua/invention_met2_ua
==================================================
Система обробки сигналів та інтерпретації даних дистанційного зондування допплерівсько-поляриметричними метеорологічними радіолокаторами
(Спільна розробка з International Research Centre for Telecommunications and Radar (IRCTR) при Делфтському технічному університеті TU-Delft (Нідерланди))
Розроблено комплекс математичних моделей дистанційного зондування опадів, виконано експериментальне дослідження сигналів, порівняльний аналіз результатів моделювання та натурних вимірювань, верифікація моделей здійснена за допомогою Делфтського дослідницького атмосферного радіолокатора DARR. Введені принципово нові допплерівсько-поляриметричні вимірювані параметри - питома диференційна відбиваність, питоме деполяризаційне відношення та диференційна допплерівська швидкість. Розроблено методику вимірювання інформативних параметрів, алгоритми обробки сигналів та інтерпретації даних дистанційного зондування допплерівсько-поляриметричними метеорологічними радіолокаторами.

Результати роботи суттєво підвищують вірогідність і точність радіолокаційного вимірювання інтенсивності турбулентності в хмарах і опадах, характеристик мікроструктури опадів та інтенсивності дощу. Забезпечується підвищення вірогідності виявлення небезпечних для польотів зон в атмосфері, для детального вивчення фізичних процесів в хмарах і опадах, ідентифікації різних типів гідрометеорів, дослідження та прогнозування характеристик поширення радіохвиль в інтересах сучасних систем радіозв’язку, а також для регулювання гідрологічних процесів, що особливо актуально для Нідерландів.

Результати впроваджені в програмно-апаратному комплексі обробки сигналів наземного атмосферного радіолокатора DARR, а також у новому пересувному радіолокаторі TARA - Transportable Atmospheric Research Radar. Подальший розвиток роботи пов’язаний із створенням комплексної системи адаптації структури і параметрів моделі до даних експериментальних вимірювань в реальному масштабі часу.