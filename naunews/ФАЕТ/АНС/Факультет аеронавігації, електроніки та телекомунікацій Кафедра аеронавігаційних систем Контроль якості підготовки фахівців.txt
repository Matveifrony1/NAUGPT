Заголовок:Контроль якості підготовки фахівців

Дата: ----------
URL: https://www.ans.nau.edu.ua/exzam_ua
==================================================
Контроль якості підготовки фахівців

Заходи з контролю якості підготовки фахівців в університеті є необхідним елементом зворотного зв'язку в навчальному процесі. Вони забезпечують визначення рівня досягнення завдань навчання і дозволяють коригувати, за необхідності, хід навчального процесу.

В університеті застосовується також відстрочений контроль якості підготовки фахівців (контроль залишкових знань та вмінь). Важливим видом відстроченого контролю є ректорський контроль.

Ректорський контроль з дисципліни є контролем стійкості знань, вмінь та навичок і здійснюється на початку семестру за темами дисципліни, що були вивчені в попередньому семестрі, або за навчальною програмою всієї дисципліни після повного закінчення її вивчення шляхом виконання студентами комплексної контрольної роботи.

Ректорський контроль якості фахової (спеціальної) підготовки студентів є контролем рівня досягнення цілей освітньо-професійної підготовки фахівців і здійснюється у X семестрі (при терміні підготовки спеціаліста, магістра 5 років) або у XI семестрі (при терміні підготовки спеціаліста, магістра 5 років 6 місяців) шляхом виконання студентами комплексного кваліфікаційного завдання зі спеціальності,

В університеті, поруч з традиційною технологією проведення контролю якості освітньо-професійної підготовки фахівців, використовується також технологія стандартизованого тестового контролю.

Тестові завдання є базою для формування тестів досягнень, які належать до психодіагностичних методик, спрямованих на виміри досягнутого рівня здібностей, знань та умінь.

Дослідження психологів доводять, що екзаменаційний тест є не тільки об'єктивним методом оцінювання навчальних досягнень студентів, але і менш суворим у порівнянні з традиційним екзаменом. Установлено, що в умовах тестування рівень екзаменаційної тривоги у студентів нижчий, ступінь уважності вищий, фізіологічні характеристики стану організму більш сприятливі. Перевагою тестового екзамену є також уніфікація вимог, застосування єдиних критеріїв оцінки, економія часу студентів та викладачів.

Технологія стандартизованого тестового контролю являє собою замкнутий цикл, що містить такі технологічні етапи: створення системи базових тестових завдань, конструювання тесту, проведення тестового контролю, психометричний аналіз тесту та тестових завдань.

Тестові завдання закритої форми.
Вони передбачають декілька запропонованих відповідей, з яких той, хто тестується, вибирає одну вірну. Завдання відкритої форми передбачають вільні відповіді тих, хто тестується, без запропонованих варіантів відповідей.

Тестові завдання закритої форми можуть бути побудовані, в свою чергу, на принципі множинного вибору, альтернативному, відновленні послідовності та відновленні відповідності частин.

Тестові завдання з множинним вибором.
Вони передбачають принаймні три можливі відповіді (але не більше п'яти). Завдання такого типу доцільно використовувати у тих випадках, коли необхідно перевірити уміння правильно відтворювати отримані знання.

У цьому типі тестових завдань у запропонованих декількох відповідях правильною є лише одна. При складанні таких завдань виникають труднощі у підборі дистракторів - правдоподібних варіантів відповідей, які повинні виглядати достатньо прийнятними як правильні.

Завдання з множинним вибором діляться на види згідно з принципом підбору правильних та правдоподібних відповідей.

Тестові завдання з простим множинним вибором, відповідь яких будується за принципом класифікації, є проміжними між альтернативними тестовими завданнями та тестовими завданнями з множинним вибором. Їх доцільно використовувати тоді, коли кіль¬кість можливих варіантів відповідей менше трьох, але відповідь більш складна ніж відповідь типу "так - ні". Тестові завдання, відповіді яких побудовані за принципом класифікації, доцільно використовувати при перевірці умінь вільного орієнтування в групі схожих понять, явищ тощо.

Тестові завдання, відповіді яких побудовані за принципом кумуляції, доцільно використовувати для перевірки повноти знань та умінь.

Для перевірки знань та вмінь використовуються також тестові завдання, відповіді яких побудовані за принципом циклічності.

При складанні тестових завдань з множинним вибором можливе використання сполучення всіх зазначених вище принципів.

Альтернативні тестові завдання.
Передбачають наявність двох варіантів організації відповіді типу "так - ні"; "вірно - невірно" тощо. Як правило, їх використовують для грубої перевірки правильності вибору або прийняття рішення у згорненій формі.

Тестові завдання, що побудовані за принципом відновлення відповідності частин.
Являють собою модифікацію тестових завдань з множинним вибором і поділяються на чотири види: тестові завдання на відповідність, тестові завдання на порівняння і протиставлення, тестові завдання з множинними відповідями "вірно-невірно" та тестові завдання на визначення причинної залежності.

Тестові завдання на відповідність (на асоціативні зв'язки) дають можливість установити знання фактів, взаємозв'язків та знання термінології, позначень, методик тощо.

Тестові завдання на відтворення вірної послідовності (комбінації).
Потребують переструктурування даних або елементів будь-якої комбінації. Використання таких завдань доцільне в разі тестування знань та умінь правильної послідовності дій (нормативної діяльності), алгоритмів діяльності, послідовностей, технологічних прийомів тощо. Можлива також їх використання при тестуванні знань загальноприйнятих формулювань означень, правил, законів, фрагментів нормативних документів тощо. Такі тестові завдання використовують, як правило, у вигляді уявної моделі дій, уявного тренажера тощо.

Тестові завдання відкритої форми.
Тестові завдання відкритої форми, що передбачають вільні відповіді тих, хто їсться, є завданнями без запропонованих варіантів відповідей і використовуються для виявлення знань термінів, визначень, понять тощо. Той, хто тестується, виконує завдання за власним баченням. За змістом тестове завдання відкритого типу являє собою твердження з невідомою змінною.

Ситуаційний тест.
Він не є новою формою тестового завдання. Це цілеспрямований набір тестових завдань, призначених для вирішення проблемних ситуацій, що притаманні майбутній соціальній і виробничій діяльності випускників вищих навчальних закладів.

Кількість та форми тестових завдань у такому тесті можуть бути досить різноманітними, але можливе використання тестових завдань однієї форми. Порядок розміщення тестових завдань у ситуаційному тесті визначається діями, які той, хто тестується, повинен здійснювати для вирішення проблемної ситуації.

Ситуаційний тест доцільно використовувати при діагностиці ступеня засвоєння складної діяльності щодо розв'язання майбутніх типових професійних задач. За своєю суттю ситуаційний тест є аналогом комплексного кваліфікаційного завдання, яке виконує під час складання кваліфікаційного екзамену зі спеціальності кожний випускник університету освітньо-кваліфікаційних рівнів "Спеціаліст", "Магістр".

Державна атестація студентів
Державна атестація студентів, які закінчили навчання за освітньо-професійною програмою підготовки бакалаврів, проводиться в університеті у формі державного екзамену.

Державна атестація студентів, що навчаються за освітньо-професійними програмами підготовки спеціалістів або магістрів, проводиться в університеті на основі захисту атестаційних робіт: дипломних проектів (робіт) - спеціалістів, дипломних робіт - магістрів.

Виконання атестаційних робіт є заключним етапом навчання студентів за відповідною програмою підготовки і має за мету систематизувати, закріпити і розширити теоретичні знання і практичні навички у вирішенні професійних задач, а також визначити рівень підготовки студентів у відповідності до освітньо-кваліфікаційної характеристики фахівця відповідного рівня і спеціальності (напряму підготовки).

Теми атестаційних робіт щорічно визначаються випусковими кафедрами і розглядаються радою факультету за поданням декана факультету. Студентам надається право вибрати тему атестаційної роботи, визначену випусковою кафедрою, або запропонувати свою з обґрунтуванням доцільності її розробки.

Закріплення за студентами, що навчаються за освітньо-професійними програмами підготовки спеціалістів, магістрів, тем атестаційних робіт оформлюється за їх особистою заявою наказом ректора за поданням декана факультету перед початком переддипломної практики. Тим же наказом за поданням декана факультету призначаються керівники атестаційних робіт.

Виконання атестаційної роботи здійснюється студентом або в університеті, або на підприємствах та установах, в інтересах яких вона виконується. Вимоги до змісту атестаційних робіт та екзаменаційних білетів державних екзаменів визначає відповідна випускова кафедра з урахуванням освітньо-кваліфікаційної характеристики випускника та інших нормативних документів. Порядок проведення державних екзаменів, підготовки та захисту атестаційних робіт визначається відповідними положеннями.

Складання державних екзаменів або захист атестаційних робіт проводиться на відкритому засіданні державної комісії за участю не менше половини її складу при обов'язковій присутності голови комісії або його заступника.

До складання державного екзамену та до захисту атестаційних робіт допускаються студенти, які виконали усі вимоги робочого навчального плану.

Захист атестаційних робіт може проводитися як в університеті, так і на філіях кафедр на підприємствах, а також на підприємствах та в установах, для яких тематика робіт, що захищаються, становить науково-технічний або практичний інтерес, під час так званих виїзних засідань.

Державний екзамен проводиться як комплексна перевірка вмінь та знань студентів з дисциплін, передбачених навчальним планом, за білетами, складеними у повній відповідності до навчальних програм дисциплін та положення про цей екзамен.

Тривалість роботи державної екзаменаційної комісії не повинна перевищувати шести академічних годин на день.

Результати захисту атестаційних робіт та складання державних екзаменів визначаються оцінками "відмінно", "добре", "задовільно" та "незадовільно" і оголошуються у день оформлення протоколів засідання державної комісії.

Студенту, який захистив атестаційну роботу, склав державні екзамени відповідно до вимог освітньо-професійної програми, рішенням державної комісії присвоюється відповідна кваліфікація і видається державний документ фахівця відповідного освітньо-кваліфікаційного рівня.

Студенту, який навчався за освітньо-кваліфікаційним рівнем "Молодший спеціаліст") або "Бакалавр" і отримав підсумкові оцінки "відмінно" не менше як з 75 відсотків усіх навчальних дисциплін та індивідуальних завдань, передбачених робочим навчальним планом, а з інших навчальних дисциплін та індивідуальних завдань - оцінки "добре", склав державний екзамен з оцінкою "відмінно", а також виявив себе у науковій (творчій) роботі, що підтверджується рекомендацією кафедри, видається державний документ фахівця відповідного освітньо-кваліфікаційного рівня з відзнакою.

Умовою отримання студентом диплома з відзнакою про здобуття повної вищої освіти за спеціальністю та кваліфікації спеціаліста є наявність диплома з відзнакою про здобуття базової вищої освіти за напрямом професійного спрямування і кваліфікації бакалавра.

Умовою отримання студентом диплома з відзнакою про здобуття повної вищої освіти та кваліфікацію магістра є наявність диплома з відзнакою про здобуття базової вищої освіти за напрямом професійного спрямування і кваліфікації бакалавра чи про здобуття повної вищої освіти за спеціальністю та кваліфікації спеціаліста.