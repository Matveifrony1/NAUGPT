Заголовок:Авіаційна метеорологія та дистанційне зондування

Дата: ----------
URL: https://www.ans.nau.edu.ua/direction_6_ua
==================================================
Авіаційна метеорологія та дистанційне зондування
РАДІОЛОКАЦІЯ ТА ДИСТАНЦІЙНЕ ЗОНДУВАННЯ НА КАФЕДРІ АНС
Одним з важливих і результативних напрямів науково-дослідної роботи, що ведеться на кафедрі АНС, є радіолокація, дистанційне зондування та авіаційна метеорологія. Роботи в цьому напрямі очолює лауреат Державної премії України в галузі науки і техніки, дійсний член кількох вітчизняних і міжнародних академій наук, доктор технічних наук, професор Ф. Й. Яновський.

ЗАГАЛЬНА ХАРАКТЕРИСТИКА ТЕМАТИКИ ДОСЛІДЖЕНЬ
В рамках цього напряму тематику наукових досліджень і основні результати виконаних робіт доцільно розділити на п’ять наступних груп:

1. ТЕОРІЯ І ТЕХНІКА РАДІОЛОКАЦІЇ
Розсіювання мікрохвиль атмосферними частинками
Радіолокаційна поляриметрія і допплерівсько-поляриметрична радіолокація
Радіолокаційне розпізнавання та ідентифікація
Обробка сигналів і даних (включаючи статистичний синтез алгоритмів)
Математичне і комп’ютерне моделювання сигналів та алгоритмів
2. РАДІОЛОКАЦІЙНІ СИСТЕМИ
Бортові радіолокаційні системи
Метеорологічні радіолокатори
Допплерівсько-поляриметричні радіолокатори
Системи попередження зіткнень
Пасивні системи дистанційного зондування
3. ДИСТАНЦІЙНЕ ЗОНДУВАННЯ
Мікрохвильове дистанційне зондування хмар та опадів
Автоматичне картографування земної поверхні
Інтерпретація даних допплерівсько-поляриметричного зондування хмар і опадів
Розробка експериментальних та оперативних методів і алгоритмів зондування тропосфери
Мультипараметричні методі дистанційного зондування
Комбінування (об’єднання) пасивних і активних методів
4. ВИМІРЮВАННЯ ФІЗИЧНИХ ВЕЛИЧИН
Адаптивні методи вимірювання в умовах несприятливих зовнішніх впливів
Напруженість електричного поля (включаючи квазістатичне електричне поле)
Параметри електричних сигналів (включаючи статистичні параметри)
5. АВІАЦІЙНА МЕТЕОРОЛОГІЯ ТА ВИЯВЛЕННЯ НЕБЕЗПЕЧНИХ ЯВИЩ
Турбулентність та зсув вітру
Град
Зони обледеніння літаків
Блискавка
Підвищена електрична активність в тропосфері
ОГЛЯД РЕЗУЛЬТАТІВ РОБІТ В ГАЛУЗІ РАДІОЛОКАЦІЇ ТА ДИСТАНЦІЙНОГО ЗОНДУВАННЯ
В сімдесяті роки в рамках робіт за заявками ГосНИИГА МГА СССР тоді ще на кафедрі радіолокації І. М. Барановим, П. М. Соколовим, Ф. Й. Яновським та іншими були проведені теоретичні та експериментальні дослідження сигналів бортових радіолокаторів Х-діапазону, відбитих від хмар і гроз, які відкрили нові можливості покращити бортові метеонавігаційні радіолокатори (МНРЛС) завдяки використанню нових алгоритмів обробки сигналів і нових методів індикації метеорологічної інформації. Була розроблена (Ф. Й. Яновський та В. В. Бєлкін) методика кількісної оцінки надійності виявлення турбулентності бортовими РЛС, яка використовувалася для оцінки вірогідності інформації звичайних некогерентних радіолокаторів "Емблема" і "Гроза". Результати цих робіт були впроваджені в Ленінградському в НВО "Ленінець" в проектах "Градієнт" і "Контур".

Подальшим розвитком цих робіт був запропонований новий метод радіолокаційного виявлення турбулентності на основі вимірювання інтервалу кореляції обвідної імпульсного радіолокаційного сигналу. Результати були запатентовані (І. М. Баранов, Ф. Й. Яновський) і опубліковані в багатьох виданнях, включаючи журнал АН СССР “Радиотехника и электроника” (Ф. Й. Яновський, 1974). Цей метод був прототипом широко вживаного в наш час алгоритму “пар імпульсів”.

Були також досліджені важливі особливості впливу руху радіолокатора і сканування антени на допплерівський спектр, які необхідно брати до уваги при радіолокаційному виявленні турбулентності. Ці результати також опубліковані у журналі “Радиотехника и электроника” (Ф. Й. Яновський, 1977).

Ідея виявляти і показувати небезпечні напрямки польоту у вигляді яскравих радіальних ліній в неробочій частині екрана радіолокатора була запропонована і розвинена спільно з Спеціальним КБ ПО “Комуніст” (В. В. Бєлкін, Р. Б. Синюгін, Ф. Й. Яновський) до відповідного запатентованого пристрою, який реалізовано у великій сім’ї бортових радіолокаторів “Гроза М”. Такі радари і досі широко використовуються як стандартне обладнання багатьох літаків.

Відповідно до статистики, велика частина ударів блискавки в літаки траплялась в негрозових хмарах, тому що статичний електричний заряд літака “запускав” блискавку від об'ємного електричного заряду хмари безпосередньо в літак, у той час як активних гроз пілоти звичайно уникали, використовуючи радарну інформацію. Саме тому у вісімдесятих роках, тоді на кафедрі бортового радіоелектронного обладнання вивчалась можливість знайти зони підвищеної електричної активності в хмарах, які не могли розглядатися як грозові. Був розроблений комплексний пасивно-активний метод дистанційного дослідження електричної структури хмарності з борту літака, який використовує (додатково до метеорадіолокатора) набір бортових датчиків напруженості електричного поля. Тоді ж були розроблені математичні моделі для прогнозування напруженості електричного поля, а результати оперативних вимірювань використовувалися, для корекції параметрів і структури адаптивних моделей. Цей метод і низка пристроїв для його реалізації одержали багато патентів на винаходи (Ф. Й. Яновський, В. Я. Голубчик, Б. Є. Фішман, В. В. Бєлкін).

Згодом подібна методика була об'єднана з лазерним приладом для створення методу і засобу для запобігання ударів блискавки у важливі об’єкти шляхом активного впливу на атмосферу (В. Я. Голубчик, Б. Є. Фішман, Ф. Й. Яновський).

Додатково була запропонована і досліджена інша ідея щодо прогнозування блискавкової небезпеки в хмарах. Принцип її пов'язаний з виявленням і розпізнаванням характерного випромінювання, притаманного хмарам у передгрозовому періоді. Створені і захищені патентом (В. О. Ігнатов, Л. Я. Ільницький, Б. Є. Фішман, Ф. Й. Яновський) метод і бортовий пристрій можуть бути використані як самостійно, так і в комплексі з іншими активними і пасивними методами.

Відомі деякі методи вимірювання відстані до активної блискавки з одного пункту, наприклад з борту літака. Вони використовуються в спеціальному бортовому пристрої “Штормоскоп”, який має низку недоліків. З метою їх усунення на був розроблений модифікований двохчастотний EH-метод (М. В. Боголюбов, В. О. Ігнатов, Ф. Й. Яновський), спосіб покращання HH-методу, а також запропонований новий EE-метод (Ф. Й. Яновський і О. В. Корабльов), який використовує поляризаційні особливості власного випромінювання блискавки (E та H означає, що вимірюються електричні та/або магнітні складові поля). У відповідних патентах і міжнародних публікаціях показано, що це забезпечує точність 5 % при однопунктному вимірюванні відстані до блискавки в діапазоні 30-150 км, який є найбільш важливим для виконання безпечних польотів.

На основі досягнень у вимірюванні електричної активності та метеопараметрів з борту літака була запропонована концепція динамічної мережі для спостереження електрики атмосфери, яка використовує рейсові літаки в якості платформи для датчиків з автоматичною передачею інформації на супутникові і наземні вузли обробки інформації (Ф. Й. Яновський і Б. Є. Фішман) та подальшою передачею необхідної інформації на борти літаків. Концепція була обговорена і прийнята науковою радою по статистичній радіофізиці АН СРСР, і проф. Яновський був залучений як член робочої групи наукової ради Академії наук СРСР по впровадженню цієї концепції. Нажаль ці роботи були припинені після розпаду СРСР.

Починаючи з 1989 року ведуться плідні спільні роботи з НДР “Буран” у галузі розробки МНРЛС нового покоління. Було розроблено сімейство багатофункціональних радарів з цифровою обробкою сигналу, цифровим керуванням, кольоровим відображенням метеорологічної інформації і діалоговим інтерфейсом (В. В. Бєлкін, В. П. Дзюбенко, Ф. Й. Яновський). У зв'язку з цим був створений комплекс математичних моделей, що описують взаємодію радіолокаційних сигналів з різними небезпечними явищами погоди і радіолокаційними компонентами, а також відповідне програмне забезпечення й експертна система як засіб інтелектуальної підтримки проектувальника бортових МНРЛС (Ф. Й. Яновський, Л. О. Кравченко, В. В. Савченко, В. О. Ігнатов). Нові методи і багатопараметричні алгоритми радіолокаційного виявлення турбулентності були розроблені для звичайних і імпульсно-допплерівських радіолокаторів (Ф. Й. Яновський, В. В. Бєлкін, В.П. Дзюбенко). Низка цих робіт, результати яких втілені в штатне устаткування сучасних авіалайнерів АН, ТУ, ІЛ та ЯК відмічені Державною премією України в галузі науки і техніки за 1996 рік.

Крім того, був розроблений і запатентований автономний метод попередження зіткнень літаків на основі бортового радіолокатора Х-діапазона (А. П. Маляренко, Ф. Й. Яновський, В. О. Ігнатов, В. В. Бєлкін). Цей метод вирішив проблему недостатнього кутового розділення бортових радіолокаторів. Він може використовуватися додатково до міжнародних систем TCAS, або в тих випадках, коли необхідний суто автономний засіб уникнення зіткнень.

Методи і алгоритми автоматичного регулювання радіолокаційних параметрів для адаптивного розділення характерних метеорологічних і навігаційних орієнтирів були розроблені і використовуються в різних модифікацій бортових радіолокаторах “Буран”, МНРЛС-85, які постійно використовуються на літаках України та Російської Федерації. Вони захищені кількома патентами СРСР, України та РФ. Результатом однієї з останніх робіт з НДІ “Буран” став цифровий моноблоковий (антена-передавач-приймач) радіолокатор “Буран А-140”, в якому реалізовано автоматичне сканування як в горизонтальній, так і в вертикальній площинах, а також виділення характерних навігаційних орієнтирів для автоматизованого картографування. Ця МНРЛС експортується в Іран, для літака АН-140, зборка якого здійснюється на іранському заводі.

Були проведені дослідження по точним вимірюванням поляризаційних змінних бортовим метеорадіолокатором з метою розширення функціональних можливостей радара, використовуючи рознесення по поляризації. На цій основі антени з керованою поляризацією були створені і запатентовані (Ф. Й. Яновський, В. А. Паніц, А. Б. Шупяцький), випромінювач спеціальної форми розроблений для забезпечення тотожності діаграм спрямованості антени на різних поляризаціях при низькому рівні бічних пелюстків і необхідній розв'язці основних і перехресних поляризаційних компонентів сигналу. Ця антена впроваджена в експериментальний бортовий багато-поляризаційний метеорадіолокатор, що використовується як устаткування літака-лабораторії в Центральній аерологічний обсерваторії (ЦАО) для вивчення поляризаційних особливостей різних метеорологічних цілей (гідрометеорів).

Однією з важливих проблем метеорологічної радіолокації є селекція відбитків від хмар та опадів на фоні відбитків від земної поверхні (пасивних завад). Поляризаційний метод придушення таких завад був розроблений на базі поляризаційних особливостей відбитків (Ф. Й. Яновський, О. В. Рижков, Ву Куок-Тхінь, В. А. Журавльов). Інше важливе застосування поляризації в метеорадіолокаторі – виявлення зон ймовірного обледеніння літаків – було запропоновано А. Б. Шупяцьким і Ф. Й. Яновським. Такий метод, розроблений спільно з ЦАО, передбачає вимірювання основних і перехресних поляризаційних компонентів відбитого сигналу, оцінку температури і здійснення логічних процедур згідно розробленого алгоритму прийняття рішень. Низка теоретичних, експериментальних і проектних робіт була здійснена для створення методу виявлення граду бортовим радіолокатором Х-діапазону (Ф. Й. Яновський, І. М. Браун).

Технічна реалізація різних методів дистанційного зондування і алгоритмів обробки сигналів передбачає наявність необхідних датчиків та пристроїв для вимірювання інформативних параметрів. В процесі цих робіт було створено низку нових пристроїв для вимірювання параметрів та обробки сигналів (В. О. Ігнатов, Ф. Й. Яновський та інші), а також нових способів і пристроїв для інтегрування сигналів (В. Я. Голубчик, Ф. Й. Яновський та інші), визначення моментів перетину заданого рівня, вимірювання амплітуди, періоду, частоти, поточної різниці фаз та інших параметрів (В. О. Ігнатов, М. В. Боголюбов, Ф. Й. Яновський). Вони відмічені дванадцятьма патентами на способи та пристрої.

При розв’язанні ряду проблем вимірювання в надзвичайно несприятливих умовах, наприклад поза бортом літака, розроблені досить загальні адаптивні методи вимірювання фізичних величин в умовах зовнішніх несприятливих втручань (патент на спосіб В. Я. Голубчика, Б. Є. Фішмана і Ф. Й, Яновського) і при використанні неточних первинних датчиків (патент на спосіб М .В. Боголюбова, В. О. Ігнатова і Ф. Й. Яновського).

В 1996 році після низки публікацій за кордоном і презентацій на міжнародних наукових конференціях проф. Яновський був запрошений до Міжнародного дослідницького центру телекомунікацій та радіолокації (IRCTR) при TU-Delft – Делфтському технологічному університеті (Нідерланди). З цього почалося співробітництво НАУ і TU-Delft, основні результати якого сконцентровані на кафедрі АНС НАУ і IRCTR TU-Delft. Був виконаний спільний проект "Дослідження нових методів радіолокаційного дистанційного зондування атмосфери". Ця робота пов’язана з великим проектом створення мобільного атмосферного радара (TARA). Протягом першого етапу проекту була зроблена критична оцінка технічних вимог до TARA. Детальні технічні вимоги щодо виявлення граду, зледеніння, підвищеної електричної активності, виявлення і вимірювання турбулентності, блискавкової небезпеки були обґрунтовані. Другим етапом роботи був визначений потенціал допплерівсько-поляриметричного радіолокатора для аналізу мікроструктури хмар і опадів. Новий підхід до математичного і комп’ютерного моделювання допплерівсько-поляриметричного радіолокатора було розроблено і здійснено спільно із співробітниками IRCTR (Ф. Й. Яновський, Herman Russchenberg, Leo Ligthart).

Концепція поляриметричних обчислень допплерівських спектрів реалізована як зручне для використання програмне забезпечення. Інтенсивність дощу, розподіл розмірів капель і параметри турбулентності, а також параметри радара й умови спостереження використовуються як вихідні дані. Модель дозволяє одержувати спектри допплерівсько-поляриметричного радіолокатора, які є подібними за структурою до реальних спектрів. Це дає можливість зв'язати вимірювані параметри з параметрами турбулентності. Перевірка моделі була зроблена, використовуючи Делфтський атмосферний дослідницький радіолокатор (DARR). В цих роботах брали участь Christine Unal та Ю.А. Авер’янова.

Новий метод оцінювати інтенсивність турбулентності в дощах був розвинений. Метод базується на таких міркуваннях: 1) великі краплі дощу більш сплющені ніж маленькі; 2) у відсутності турбулентності великі краплі дощу падають швидше ніж маленькі: є взаємо-однозначне співвідношення між швидкістю падіння і розміром часток; 3) турбулентність спотворює це однозначне співвідношення. Модель, що описує ці явища й обчислює спектри допплерівсько-поляриметричного радіолокатора, експериментально перевірена в складі радіолокатора DARR. Результати порівняння моделі з експериментом багатообіцяючі. У 2000 вони були обговорені на Генеральній Асамблеї Європейського геофізичного товариства у Гаазі, Генеральній Асамблеї Міжнародного союзу радіо наук URSI у Торонто, на Міжнародних симпозіумах IEEE з дистанційного зондування IGARSS 2000 у Гонолулу (США), ISAP-2001 у Фукуока (Японія), IGARSS 2002 у Торонто (Канада). Вони опубліковані в міжнародних журналах IEEE Transactions on Geoscience and Remote Sensing та IEEE Transactions on Microwave Theory and Techniques. Розроблені моделі і алгоритми реалізовані у новій радіолокаційній системі дистанційного зондування TARA.

В 2002-2003 році виконано експериментальне дослідження в рамках міжнародного проекту за допомогою радіолокаційної системи TARA і низки інших приладів, розташованих на полігоні Cabauw у Нідерландах. Це дослідження підтвердило адекватність розробленої раніше теорії та моделей. Результати є дуже перспективними для подальшого розвитку допплерівсько-поляриметричного дистанційного зондування, в тому числі і для забезпечення безпечних польотів в складних метеоумовах по турбулентності в зсуву вітру.

Інший напрямок співробітництва з IRCTR пов'язаний із синтезом оптимальних алгоритмів для обробки сигналів. Використовуючи експериментальні дані, проф. Яновський Ф.Й. разом з проф. Прокопенком І.Г. та проф. L.P. Ligthart розвили і перевірили нову статистичну модель радіолокаційних сигналів від турбулентних зон у хмарах і опадах у формі стохастичного марковського процесу. На основі цієї моделі й теорії адаптивного статистичного синтезу вони розвили кілька нових ефективних алгоритмів для радарного виявлення турбулентності. Серед них параметричні алгоритми, адаптивний інваріантний до потужності шуму алгоритм і двох-вибірковий адаптивний алгоритм. Порівняння нових алгоритмів з відомими показує переваги розроблених алгоритмів. Ці результати були опубліковані в престижному журналі IEEE Transactions on Aerospace and Electronic Systems.

Наукові результати напряму “Радіолокація, і дистанційне зондування” опубліковані в сотнях видань різного рівня, з них приблизно 100 публікацій – в закордонних виданнях та 39 патентів.

АСПІРАНТИ
За напрямом “Радіолокація, і дистанційне зондування” під керівництвом проф. Яновського підготовлена низка кандидатів технічних наук, зокрема Ву Куок Тхінь, Є. А. Кисельов, Чін Куанг Туан, Y. S. H. Khraisat, Н. В. Сапожникова, В. П. Дзюбенко, Д. Н. Мойсєєв, Ю. А. Авер’янова.

В даний час закінчена і підготовлена до захисту дисертація І. М. Брауна. Вона присвячена методу поляриметричного виявлення зон граду для безпечної навігації повітряних суден.

Чотири аспіранти в 2006 році продовжують роботи згідно своїх планів:

Аспірант І. В. Мазура працює над дослідженням нового допплерівсько-поляриметричного параметра, який ми зазвали диференціальна допплерівська швидкість, і який може бути корисним для підвищення якості виявлення і вимірювання мікрофізичних і динамічних характеристик дощу. Ця робота важлива не тільки для авіаційних застосувань, але і для метеорології та гідрології.

Аспірант В. В. Марчук досліджує особливості іншої допплерівсько-поляриметричної характеристики – спектральної диференціальної відбиваності. Він обробляє експериментальні дані, отримані в спільному проекті з TU-Delft (Нідерланди), а також розробляє алгоритми ідентифікації метеооб’єктів на основі апарату нечіткої логіки.

Аспірант Я. П. Островський займається дослідженнями і розробкою системи ідентифікації типу метеорологічних розсіювачів на базі розроблених нашою командою математичних моделей. Він створив зручне для користування програмне середовище обробки різноманітних даних допплерівсько-поляриметричного зондування на базі Matlab-Simulink та апарату нейронних мереж. Згідно з планом роботи і контрактом він протягом року (2005-2006) стажувався в Гамбурзькому технічному університеті TUHH під керівництвом проф. Hermann Rohling.

Аспірант О. А. Пітерцев працює над темою розробки і дослідження дистанційного методу поляриметричного виявлення зон в хмарах і опадах, які є потенційно небезпечними щодо обледеніння літаків. Ця тема є дуже важливою, особливо умовах реалізації нової концепції літаководіння Free Flight.

Двоє кандидатів в аспіранти в квітні – травні 2006 року здають вступні іспити в аспірантуру, зокрема, інженер В.В. Столяр планує виконати дослідження в галузі цифрової обробки радіолокаційних сигналів переважно для систем вторинної радіолокації, а магістр – випускниця 2006 року Альона Мишко попередньо планує виконати дослідницьку роботу в галузі застосування міліметрових радіохвиль для передачі даних і радіолокації в інтелектуальних транспортних системах.

Низка студентів 2-5 курсів працює за тематикою групи радіолокації та дистанційного зондування під керівництвом проф. Яновського в рамках Інституту новітніх технологій НАУ. Серед них Дмитро Глушко, Тетяна Сидоренко, Даша Михалишин, Інна Донченко, які є резервом для поповнення рядів аспірантів.

Аспіранти і студенти, які успішно виконують наукові дослідження, беруть активну участь у міжнародних наукових конференціях і публікують результати наукових робіт у фахових журналах і матеріалах конференцій та симпозіумів.

ТВОРЧІ ЗВ’ЯЗКИ ДОСЛІДНИЦЬКОЇ ГРУПИ
"РАДІОЛОКАЦІЯ І ДИСТАНЦІЙНЕ ЗОНДУВАННЯ"
НДІ “Буран” – Київ, Україна [філіал кафедри]
ІРЕ, ІРА НАНУ, Харків, Україна
TU-Delft – Делфт, Нідерланди
TUHH – Гамбург, Німеччина
METU – Анкара, Туреччина
TUBITAK, Marmara Center – Гебзе, Туреччина
TU-Nantes – Нант, Франція
ДДЦ “Айсберг” – Київ, Україна
Інститут Інженерів з Електротехніки і Електроніки (IEEE) – Нью-Джерси, США
Європейська мікрохвильова асоціація, Італія-Бельгія
Malvern Technology Centre, Малверн, Велика Британія